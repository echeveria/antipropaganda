---
title: ' Технология на лъжата - Владимир Резун '
summary: 'Виктор Суворов е псевдоним на руснака Владимир Резун. Той е бивш съветски офицер. Работил е 4 години (1974...'
date: '2012-07-31'
tags: ['архив']
draft: false
authors: ['Кихано']
---

# Технология на лъжата - Владимир Резун

Виктор Суворов е псевдоним на руснака Владимир Резун.
Той е бивш съветски офицер. Работил е 4 години (1974-1978) в
дипломатическата резидентура в Женева на Главно Разузнавателно Управление (ГРУ)
на СССР. През 1978 дезертира във Великобритания, където живее и до днес и където
пише книгите си. Същата Великобритания дала подслон на известни антируснаци като
милиардера Березовски, и терориста Закаев и на шпиони изменници като Литвиненко
и самия Резун.

Виктор Суворов, както и Игор Бунич са от хората за които
обикновено казвам, че натрупаха пари от жадната за сензации постсоциалистическа
публика. Техните книги никога няма да прочета, първо, защото имам доста
по-интересни неща за четене, второ защото ми е ясна методиката им, трето защото
не ми е особено интересно да оборвам глупостите и лъжите които са написали. С
такава дейност вече съм се занимавал в няколко текста, а имам и подготвен още
един който надявам се някой ден да види бял свят. Опита ми на критично
разглеждане и проверка на истинността на скандалните антисъветски и
антисоциалистически (те предпочитат да се наричат антикомунистически) писания
винаги са ме довеждали
до грубо потъпкване на фактите, фалшифициране на историята или твърде свободна и алогична интерпретация. Виктор Суворов, без да го чета, потвърди това мое впечатление.

Ровейки Ютуба попаднах на клипа „Виктор Суворов за
колата на Щирлиц”. Клипа е от руската телевизия
НТВ. Думите които Резун казва са
следните.- Очевидно аз съм само един човек, който е обърнал внимание на
номера на колата на Щирлиц. В „17 мига [от пролетта]”, когато гледате обърнете
внимание, Щирлиц пътува из Германия със съветски номер. Номерът е 21-47 последван
от 3 руски букви, буквите „Г”, „Р”, „У”. Щирлиц е пътувал в кола на ГРУ. Това не
е КГБ!Докато Резун говори на
екрана се появяват кадри от филма с колата на Щирлиц. Номера е IA 661125.

Изказването на Резун не е случайно и не е
грешка. Той го е написал и в една от книгите си „Беру свои слова обратно”
(„Взимам си думите назад”) (1). Цитирам (превода е мой,оригинала е тук (2)):
„В този филм съветският разузнавач преструвайки се на нацист ходи в униформа
на щандартенфюрер от SS, но пътува из хитлерова Германия с кола със съветски
номер; бели цифри и букви на черен фон; двуцифрено число, тире, още едно
двуцифрено число, а под тях – три букви. Буквите разбира се са руски. Те са Г,
Р, У.Целият номер на шпионската кола на
Щирлиц е 21-47 ГРУ.”

Знаейки
манталитета на хора като Резун веднага разбрах, че е „сгазил лука”. Дори всички
глупости изписани за СССР да са верни, последното което една тайна служба ще
направи е да дава стари коли на киностудии. От друга страна „17 мига от
пролетта” е един изключително добър съветски шпионски филм и едва ли би могла да бъде допусната такава
грешка. С удоволствие го изгледах отново и познайте какво. В целия филм Щтирлиц
се вози на кола, която е неговият личен автомобил, с регистрационен номер IA 661125. Номера който макар и нечетливо се вижда и в клипа. Явно Резун/Суворов
достатъчно е затруднил режисьора на НТВ карайки го да търси неща които във филма
ги няма. Но, нека все пак не бъдем наивни, КГБ са го изтрили от
филма, нали! Както са унищожили и архивите на СССР.

![](/static/images/shtirlitsmashina.jpg)

Снимка 1 Единствената снимка в интернет на която се вижда регистрационен номер 23-47
и с малко повече фантазия и "ГР".

Търсенето в Интернет ме докара до няколко страници и
няколко форума. Навсякъде като доказателство се посочва една единствена снимка
(в ляво). Тя е може би кадър от 8-ма серия, минути 49-56 в които сменяйки
няколко коли Щирлиц закарва пастор Шлаг в планината и го пуска да пресече
швейцарската граница със ски. На снимката се виждат пастора, който обува
ски-обувките седнал на задната седалка на колата и Щтирлиц до него. Колата,
чийто номер е 21-47 ГРУ, е последната, която Щирлиц ползва за да закара пастора
в планината. Тя не се появява на друго място във филма и не е колата на
Щтирлиц.

                                            На тази снимка се виждат
                                            цифрите 21-47. Буквите са под тях, „Г” и „Р” би могло да се каже че се разпознават,
                                            но не и „У”. Интересното е, че никой от защитниците на тезата на
                                            Резун не се е сетил да извади малко по-късен кадър, от минута 55 на филма, където
                                            целият номер се вижда, както на Снимка 2. На нея личи, че цялата регистрационна
                                            табела е сменена с по-широка и тясна, но под нея изглежда са останали
                                            белите петна от оригиналната табела, която е по-тясна и висока. Кадърът даден
                                            на снимка 1 също не присъства в копието на филма което имам.

![](/static/images/vlcsnap-2012-03-17-23h04m08s31.png)

Снимка 2 Малко по-късен кадър от 8-ми епизод, на който се вижда, че номерът е
поправен.

Аз не успях да намеря в интернет копие в което
колата има номер 21-47 ГРУ, но е разумно да се допусне и има следи, че вероятно
регистрационната табела е била поправена в последствие.

В интернет обаче винаги се намират разумни
знаещи и необременени с антикомунистически бълвоч хора. На няколко места по съвсем друг повод
се казва, че кадрите с пастор Шлаг в планината са снимани в Грузия. Регистрационните номера
в Грузия по това време са започвали с „ГР”, последвано от друга
буква от „А” до „Ф”. Обяснението, че авторите на филма просто са взели стара кола
в движение на място, т.е. грузинска и с грузинска регистрация е много по-вероятна, отколкото
бълнуванията на Резун, че видите ли на номера на колата трябвало да
пише „ГРУ” (Главно Разузнавателно Управление) щото Щирлиц е разузнавач от
ГРУ. Да, кирилицата на номер на кола в Германия е грешка на авторите на
филма, макар и не голяма, но тълкуванието на Резун е направо смешно и глупаво.

В края на 8-ми епизод на филма „17 мига от пролетта”
главният герой Щирлиц ползва кола, чийто номер за кратко се вижда и изглежда е
бил 21-47 ГРУ и в последствие е поправен на IA 191295. Виктор Суворов/Владимир
Резун обаче очевидно манипулира. Въпросната кола с номер 21-47 ГРУ не е колата с
която Щирлиц „пътува из Германия”, а автомобил, който се появява само за един
кратък момент. Основната кола на Щирлиц, която се среща многократно в целия филм
има номер IA 661125, който между другото отговаря на издаваните в Германия
номера по времето на Хитлер. Манипулацията на Резун, която е типична за
антикомунистите е, че представя частния случай за общо правило. Нито в
интервюто, нито в книгата си Резун споменава, че става дума за едноминутен
епизод в който за няколко секунди се появява номера 21-47 ГРУ. Вместо това той
създава впечатление, че в целия филм Щирлиц се разкарва със съветски
регистрационен номер из Германия на който дори пишело, че е
разузнавач.

Като бивш разузнавач и „сериозен изследовател” на историята
Резун би следвало да се поинтересува поради какво се е появил номер с ГРУ във
филма „17 мига от пролетта” и тогава вероятно щеше да открие, че епизода е
сниман в Грузия, където по това време има регистрационни номера със обозначение
„ГРУ”. Резун, както и други антикомунисти, чийто писания съм чел, не
смятат проверката на фактите за необходима. Вместо това приемат
желаното за реално и докарват заключения от рода това, че всяко „ГРУ” е „Главно
Разузнавателно Управление”, всеки Йосиф е Сталин, а съветските разузнавачи
маркират дърветата в гората с „КГБ”.

                                            Интересно е, че в книгата си
                                            Суворов/Резун сравнява филма „17 мига от пролетта” с мемоарите на генерал Жуков.
                                            Изглежда Резун така е чел мемоарите на Жуков както е гледал и филма, т.е. чел е
                                            каквото иска, а не каквото пише. Това са методиките и начина на мислене и
                                            доказване на борците с „комунизма”.

Книги се пишат за Хитлер, Сталин и ...
Резун.

На Ютубе има и други клипчета със Суворов/Резун. Прегледайте ги.
На малцина маниерите му ще харесат. Интересно би било да се направи психологически анализ на клипа (в ляво) в който
той с видимо задоволство се поставя в компания с Хитлер и Сталин.

# Заключение

В случая с „колата на
Щирлиц” Резун прави намека, че видите ли авторите на филма са били толкова
глупави, че са оставили Щирлиц да се разкарва из Германия с кола със съветски
регистрационен номер и то такъв на който пише ГРУ, т.е. „Главно Разузнавателно
Управление”. Фактите обаче са, че Щирлиц се разкарва из Германия с кола с
германски номер от времето на Хитлер, а въпросната регистрационна табела се
появява за по-малко от минута в целия 12 часов сериал, и се появява не за да ни
каже, че Щирлиц е разузнавач, а защото точно тази минута е снимана в Грузия с
кола с грузинска регистрация. Да, това е грешка, но тя въобще не е такава
каквато Резун иска да я представи. Така Виктор Суворов/Владимир Резун
потвърди впечатлението ми, че антикомунистите както и неолибералите от мозъчните
тръстове обикновено извращават фактите и насилват истината, като преувеличават,
приемат частното за общо и правят нелогични аналогии и заключения за да докажат
своите недоказуеми тези. Това е техният начин на мислене. За съжаление, повечето
хора далеч не са критични към това което четат още по-малко към това което
гледат по телевизията.

Кихано 18 март 2012

1. Суворов В. "Беру свои слова обратно" — Донецк:
   Сталкер, 20052. „…В этом фильме советский разведчик прикидывался
   нацистом, ходил в форме штандартенфюрера СС,
   но ездил по гитлеровской Германии в машине с советским
   номером; по черному полю -- белые цифры и буквы;
   двузначная цифра, черточка, еще двузначная цифра, ниже -- три буквы.
   Буквы, ясное дело, русские. И эти буквы: Г, Р, У. Полный номер шпионской
   машины Штирлица: 21-47 ГРУ."
