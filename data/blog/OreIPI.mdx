---
title: ' Долу БСП! '
summary: 'Безусловно най-значимата новина вчера 14 юни е назначаването на Делян Пеевски за председател на ДАНС. Аз наистина се чудя с какъв акъл ДПС и БСП поста...'
date: '2012-05-13'
tags: ['архив']
draft: false
authors: ['Кихано']
---

# Долу БСП!

Безусловно най-значимата новина вчера 14 юни е назначаването на Делян Пеевски за председател на ДАНС. Аз наистина се чудя с какъв акъл ДПС и БСП поставят човек с толкова съмнителна репутация за началник на национална служба за сигурност. Та дори и закона промениха за да може Делянчо да бъде назначен с 8 години стаж, а не с 10, както изискваше стария закон. Явно, хорицата, които се крият зад депутатите и демокрацията съвсем са онагляли. Разбира се, редно е да се запитаме и защо човек с не по малко съмнително минало беше министър председател по волята на народа за почти 4 години. Очевидно българите нямат нищо против тъмното минало. Защо се дразнят толкова от Пеевски? Ами разликата е, че самият Пеевски се вписва в определението „олигарх”, докато Бойко Борисов – не. Той само общува с олигарсите. Освен това, човек се чуди защо въобще човек със толкова солидна частна собственост се допуска до държавни постове, защо са му те и за чий интерес ще работи – за държавата или за частните си фирми? Та той е в явен конфликт на интереси – български аналог на Чейни и Ръмсфелд! А после ще се чудим защо в държавата нищо не върви. Е, днес тази новина вече е стара. Пеевски се оттегли, а БСП и ДПС са решени да го махнат. Уличния натиск свърши работа. Безпрецедентен случай в западната демокрация.

# Мозъчните тръстове изпълзяха от хралупите си

Но покрай тази новина съвсем незабелязано мина една друга новина, на която попаднах чисто случайно. Става дума за изявление на Орешарски след среща с „представители на неправителствения сектор” в Министерски съвет (1). Следващите снимки са от едно кратко видео озаглавено „Налага се да внимаваме с разходите, обяви Орешарски ” и поместено на сайта на news.bg. Вероятно ще изчезне оттам, затова съм го запазил, но поради големия му обем няма да го кача на сайта.

На първата снимка виждаме нещо уникално! Премиера Орешарски заедно с „експерта по всичко” от Отворено общество Георги Ангелов, „експерта” от Центъра за либерални стратегии (ЦЛС) Георги Ганев и директорката на зловредния Институт за пазарна икономика (ИПИ). Такова скупчване на „топ експерти” човек не може да види дори по телевизията. Има нещо много символично в това, че те се появяват точно зад гърба на премиера от БСП Пламен Орешарски – Снимка 2. (1)

![](/static/images/OreNGO1.png)

Снимка 1 Премиерът заедно с неформалните му съветници: в ляво - специалиста по всичко Георги Ангелов, старши икономист от фондация "Отворено общество", в средата - Георги Ганев, програмен директор в Център за либерални стратегии (мозъчния тръст на Иван Кръстев), зад Орешарски се крие Светла Костадинова, изпълнителен директор на Института за пазарна икономика.

![](/static/images/OreNGO2.png)

Снимка 2 "Експертна" идилия. Ляво + дясно = дясно.

Малко повече от участниците в срещата виждаме на Снимка 3. До финансовия министър в ляво стоят непознати за мен мъж и жена, но за сметка на това пазачът в дясно доста прилича на Лъчезар Богданов, който се крие от камерите. Медиите твърдят (2), че и той е участвал в срещата. Същите тия лица могат да бъдат видени и на снимка от събитието на сайта на Правителството (3).

![](/static/images/OreNGO3.png)

Снимка 3 Тук в ляво се виждат финансовия министър и непознати за мен мъж и жена. В дясно на снимката стои пазач, който удивително прилича на Лъчезар Богданов от мозъчния тръст "Индъстри Воч" (или както те обичат да се пишат Industry Watch).

Малко по-пълен списък на участниците има в money.bg (3). Макар и да не ги виждаме на снимките, участие са взели, или поне заявили, „изпълнителният директор на Института "Отворено общество" Георги Стойчев, … управителят на Индъстри Уоч Груп Лъчезар Богданов, председателят на УС на Центъра за изследване на демокрацията (ЦИД) Огнян Шентов, председателят на Центъра за икономическо развитие (ЦИР) Георги Прохаски, изпълнителният директор на Института за икономическа политика (ИИП) Ясен Георгиев и Росен Карадимов от Института за нов икономически напредък.”

![](/static/images/OreNGO4.png)

Снимка 4 В края на изявлението дават думата на Светла костадинова. "Това, което видяхме като намерения на настоящото правителство почти изцяло съвпада с това, което ние очакваме да видим" - казва тя.

# Къде е проблема?

„Демократична” страна сме, всеки има право да се среща с премиер министъра. Поне на теория. На практика само определени лица се докопват, как и защо е отделен въпрос. Така че къде е проблемът? Срещата с „неправителствения сектор” е среща от серията срещи на премиера, които включват работодателите и синдикатите. Работодателите и синдикатите е ясно кого представляват, но кого представляват неправителствените организации? И то точно тия, дето се занимават с икономика?

Тяхната претенция е, че имат някакво висше икономическо знание, и това им дава право да съветват, да налагат мнение, да се показват по медиите и да се срещат с премиера. Нито един от тези на снимките обаче не изглежда да има редовни, публикации в реферирани икономически списания. Доколкото се открива информация в интернет, докторска степен има само Георги Ганев. За сметка на това, публикации в издания на световната мрежа от мозъчни тръстове имат доста. Изявления по медиите – още повече. Никой от тях не е изявен икономист и напълно естествен е въпросът какво правят те при министър-председателя? Нещо повече! Той иска „натиск от тях за по-добри решения”! Къде са икономистите от университетите и БАН? Защо от тях не иска натиск Орешарски? Нали им се плаща за да са компетентни и да са способни на икономическа експертиза? Защо държавата не търси собствените си икономически експерти?

Отговорът на тези въпроси можете да намерите в книгата на Достена Лаверн „Експертите на прехода”. Преди време й направих сбит преразказ, който много добре синтезира целите и задачите на мозъчните тръстове в България, тези от рода на ИПИ, ЦЛС, ЦИР, ИИП, ЦИД и т.н. Препоръчвам ви този текст, ако още не сте го чели. Та причината тези представители на „неправителствени организации” да се срещат с премиера са парите на техните спонсори. А техните спонсори са все задгранични и презокенаски – USAID, NED, „Джърман Маршъл фънд ъф ЮЕс”, Сорос, разбира се, и още маса неолиберални фондацийки като Херитидж фондейшън, Хувър институт, и много други, чийто конци се опъват от едрия западен частен бизнес и от американската държава. Не е без значение и кой е в Съвета на ИПИ , ще намерите в него двама известни български банкери (единият от тях всенароден "любимец").

[сбит преразказ](Ekspertite.html)

[кой е в Съвета на ИПИ](http://ime.bg/bg/articles/syvet-na-ipi/)

Естествено, който плаща той поръчва музиката – въпросните неправителствени организации лобират изцяло за интересите на западния едър бизнес, налагани чрез крайно дясната идеология наричана неолиберализъм. Това е класова идеология, с която страните се превръщат в бананови републики с бедност, корупция и евтина работна ръка.

Но целта на този текст не е да преразказвам неща, които вече съм писал. Който желае да се запознае с делата и компетенциите на мозъчните тръстове у нас нека прочете следните текстове:

Експертите на прехода Светът е малък Виртуална икономическа реалност Мозъчна промивка от ИПИ Черните дупки на българската енергетика Кой лобира против АЕЦ "Белене" Шистов газ 3: още един (без)мозъчен тръст на хоризонта

[Експертите на прехода](Ekspertite.html)

[Светът е малък](SmallWorld.html)

[Виртуална икономическа реалност](IPI.html)

[Мозъчна промивка от ИПИ](IPI2.html)

[Черните дупки на българската енергетика](Chernite.html)

[Кой лобира против АЕЦ "Белене"](Belene.html)

[Шистов газ 3: още един (без)мозъчен тръст на хоризонта](shistovGaz3.html)

Целта на този текст е още веднъж да подчертае какво влияние имат хората прокарващи чужди интереси у нас. В „Експертите на прехода” написах, че една от целите на неправителствените организации е монополизиране на политическата и икономическата експертна дейност у нас. Целта им е да направят така, че каквото и правителство да дойде на власт, винаги те и техни хора да са ония, които ще го съветват. Това е узурпиране на демокрацията, което мозъчните тръстове в България вече са постигнали. Да, България се управлява от лобистки интереси или по-точно казано от лични олигархически интереси. Идеологията на неолиберализма обаче макар и да обслужва предимно едрия западен бизнес, чудесно пасва и на местната олигархия, тъй като е класова, а не национална идеология. Нашата олигархия и западния бизнес макар и да са конкуренти, принадлежат на една и съща класа. И именно в това е проблема. Споменатите неправителствени организации (мозъчни тръстове) се представят за независими, едва ли не граждански, но защитават класовия интерес на нашите олигарси и чуждия едър бизнес.

[Експертите на прехода](Ekspertite.html)

# Промяна да, ама друг път

Учудващо е, как външни сили успяват да прокарват приемственост в българската национална политика. Каквито и да бяха предизборните платформи според Орешарски „трябва да внимаваме с разходите”, а според финансовия министър имало „опасност” от 2.4% допълнителен бюджетен дефицит. Така правителството се смени, но дянковата песен пак се пее .

Най-тревожни са думите на Светла Костадинова „Това, което видяхме като намерения на настоящото правителство почти изцяло съвпада с това, което ние очакваме да видим .” (1) Когато чуеш това от устата на пазарен муджахидин, то не следва да очакваш нищо добро! Това, че точно БСП намира общ език с крайно десните пазарни фанатици е някаква форма на политикономическа перверзия. Очевидно не случайно същата Светла Костадинова се хвали, че ИПИ са убедили Станишев за плоския данък. Явно топлата връзка на БСП със западните неолиберални тръстове не е от вчера. Изглежда никога не се е губила още от времето, когато Луканов даваше милиони държавна субсидия на соросовата фондация. Ако прочетете текстовете от горните връзки ще откриете, че ИПИ поддържа връзка не с кой да е, а с Ричард Ран (той е председател на надзорния съвет на ИПИ), тоя от плана Ран-Ът, както и с Хосе Пинера – министър на главореза Пиночет.

Срещата има и друго значение. С нея БСП казва на западните ни „приятели” – „На косъм взехме властта, не ни закачайте, ще слушкаме и ще даваме, вие казвайте какво.” А Костадинова отговаря – „Добре, засега сме доволни”. Не че някой я е упълномощил, ама бъдете сигурни, доклад, където трябва, ще има.

# Заключение

БСП никога не е била социалистическа партия. Ако някога БСП беше опортюнистична партия, то сега е дясна олигархическа партия, която стои много близко до пазарните муджахидини обсебили политикономическото пространство в страната. БСП петни думата „социализъм”. БСП е емблема на политическата деградация, срам за себе си и за ония, на които неоснователно се счита за наследник.

Първите дни на БСП и ДПС след изборите, още със съставянето на правителството, показват безсилие, политическа безпринципност и шикалкавене, а сега се оказва, че има и намерения, които удовлетворяват пазарните муджахидини. Да, можехме да се надяваме, че това са само приказки и взаимно "плакнене", ако не съществуваше случят с въвеждането на плоския данък.

След всичко това мога да кажа само едно – Долу БСП и ДПС! Предсрочни избори! Избори до дупка! Избори до тогава, докато наглеци като Станишев, Местан, Борисов, Цветанов, Кунева и прочее ментално корумпирани личности изчезнат от политическата сцена!

И накрая, който не вярва, че платените отвън мозъчни тръстове пишат законите ни, нека се замисли още веднъж.

Кихано 15 юни 2013

1. investor.bg, „Орешарски потвърди оценката за икономически ръст до 1% за тази година” 2. money.bg, "Орешарски иска натиск от икономистите, за да взима по-добри решения" 3. government.bg, Премиерът Пламен Орешарски обсъди с представители на неправителствения сектор стъпките на правителството за облекчаване на бизнес климата 13 Юни 2013

[Орешарски потвърди оценката за икономически ръст до 1% за тази година](http://www.investor.bg/biudjet-i-finansi/333/a/oresharski-potvyrdi-ocenkata-za-ikonomicheski-ryst-do-1-za-tazi-godina,152655/)

[Орешарски иска натиск от икономистите, за да взима по-добри решения](http://money.bg/news/id_1480639821)

[Премиерът Пламен Орешарски обсъди с представители на неправителствения сектор стъпките на правителството за облекчаване на бизнес климата](http://www.government.bg/cgi-bin/e-cms/vis/vis.pl?s=001&p=0213&n=370&g=)
