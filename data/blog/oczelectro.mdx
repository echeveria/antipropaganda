---
title: ' ОЧЗ* електро'
summary: 'Обичам да ми сочат Чехия, Полша, Унгария и Словения като пример за успешен преход от социализъм към капитализъм. Тогава нагледно мога да обясня защо е...'
date: '2014-01-17'
tags: ['архив']
draft: false
authors: ['Кихано']
---

# ОЧЗ\* електро

Обичам да ми сочат Чехия, Полша, Унгария и Словения като пример за успешен преход от социализъм към капитализъм. Тогава нагледно мога да обясня защо едни страни (хора) са богати, а други бедни.

По времето на социализма произвеждахме ли електроенергия? – Произвеждахме. Разпределяхме ли си я? – Разпределяхме си я. Потребявахме ли си я? – Потребявахме я.

Какво правим сега? Произвеждаме ли електроенергия? – Да. Разпределяме ли си я? – Да. Потребяваме ли я. – Да. Плащаме ли печалби на ЧЕЗ, ЕОН и ЕВН? – Да. Е, хайде намерете разликата?

Това е елементарен пример показващ същността на капитализма, а именно, забогатяването на едни е за сметка на други. Е, някои ще кажат, не можехме ли ние да сме на мястото на чехите, а те на нашето? Теоретично да, но това не решава проблема с бедните и богатите!

За да се замажат такива прости истини идват демагогиите от рода на това как частника пазел собствеността си. Добре де, ама мен какво ме интересува как някой пази собствеността си? Да не би да е моя или обществена?

Повишавало се качеството и се сваляла цената. Наистина ли? Май цената се качва постоянно. От услугите на ЧЕЗ са пропищяли доста хора и ако нямаме режим на тока, както се случи едно време, то е защото нямаме промишленост като едно време, която да потребява ток, а не защото ЧЕЗ, ЕОН или ЕВН са подобрили нещо.

Тук някои ще кажат „Ааа ама то в България така, то няма реална конкуренция и т.н.” Нека дадем пример от САЩ. Дерегулацията на елетропреноса и производството на ток в щата Монтана например води до драстично увеличаване на цената на тока. Но най-големия цирк се разиграва в щата Калифорния (Щата на бате Арни, дайте да се разберем!) от корпорацията Енрон. Нейния собственик е приятел на фамилията Буш. Той налива солидна сумичка в предизборната кампания на Буш през 2000 година. Буш му се отплаща с дерегулация на енергийния пазар. Енрон започва редовно да спира подаването на ток в Калифорния за да се симулира недостиг и да се вдига цената. Е, това не спасява "балона Енрон” от спукване, ама създава известни неудобства на калифорнийците (1).

Какво прави ЧЕЗ в България? Ами същото. Максимизира си печалбите. Непрекъснато е в конфликт с държавните органи за регулация и рови на гражданите електромерите. Напълно незаконно ЧЕЗ сама сертифицира собствените си (нашите) електромери (2). А и да се качваше качеството, нали пак ние ще си го направим. Няма да внесат у нас чехи я?

Какво се получава? Всичко си е както преди. Правим си ток, разпределяме си го и си го потребяваме. Ама защо плащаме печалбите на ЧЕЗ, ЕОН и ЕВН? Еййй страшна система са това инвестициите! Не мо'ш ги разбра!

Кихано \***\*\*\*\*\*\***

\*Организацията на чудовищата и злодеите

(1) Alex Gibney, „Enron: The Smartest Guys in the Room” гледай в ютубе
(2) Радко Ханджиев, ”Има ли грабеж при ЧЕЗ”, Монд Дипломатик, октомври 2008

[Enron: The Smartest Guys in the Room](http://en.wikipedia.org/wiki/The_Smartest_Guys_in_the_Room)

[гледай в ютубе](http://www.youtube.com/watch?v=TzzMEMxThog&feature=PlayList&p=04BAE9B96F17CE61&index=0&playnext=1)
