---
title: ' Кому служи капиталистическата държава? '
summary: 'Вчерашният ден (31 август 2010) донесе две много добри новини за банките в България. Няма да казвам българските банки, тъй като те не са български. Не...'
date: '2009-01-23'
tags: ['архив']
draft: false
authors: ['Кихано']
---

# Кому служи капиталистическата държава?

Вчерашният ден (31 август 2010) донесе две много добри новини за банките в България. Няма да казвам българските банки, тъй като те не са български. Не съм ги броил, но около 80-90% от банките в България са чужди. Та нека видим как „добрите” банкери, нашето правителство и нашите народни избранници се грижат за нас.

Вчера Министерството на образованието обгрижи кандидат студентите като „стартира студентското кредитиране” (1). Според министър Игнатов натоварването на завършилия студент с 10 годишен кредит при 7% лихва било „възможност за равен достъп до образование”. Мнения на някои от очакваните „20 хил. студенти”, които биха се възползвали от тази „възможност” няма. Но затова пък банкерите са на седмото небе от радост. Ласкателствата на председателят на УС на Райфайзен банк Момчил Андреев, по адрес на министър Игнатов преминават разумните граници „С един куршум удряте два заека, ще решите демографския проблем.” Явно Момчилов направо ума си е загубил. (Вероятността да се подиграва на Игнатов не е изключена). Та нека видим, на какво се радват толкова банкерите? Бинго! „40 млн. лв. е държавната гаранция за студентските кредити.” Сиреч, ако въпросния студент вземе кредит завърши, и не си намери работа, или заплатата му е ниска или въобще не завърши или просто реши да не си връща кредита, то тогава държавата ще погаси неговия кредит от парите на данъкоплатците. Банките няма начин да загубят и не носят никакъв риск .

Отваряйки дума за риск преминаваме към следващата тема. Вчера влезе в сила Законът за потребителския кредит. По този повод в „Дневник” излезе обширна статия (2), която препоръчвам на всеки. Законът принуждава банките да публикуват на интернет страниците си методологията за определянето на лихвите. Законът обаче не забранява на банките да променят лихвата след сключването на договора за кредит. Тъкмо обратното, след като е методиката е публикувана, и в нея е казано че се включва процент определян от Управителния съвет на банката то всичко е законно. Кредитополучателя е информиран за методиката, но тя не му служи за нищо, тъй като не може да предвиди действията на Управителния съвет. С частта от лихвата която банката произволно си добавя, тя прехвърля целия риск за неизплащане на заема върху кредитополучателя. Кредитополучателя обикновено не е банкер и не разполага с информацията на банките за да оцени риска. Оценката на риска е работа на банката. При тази вече узаконена практика, клиента плаща, ако банката не си свърши работата .

При тези условия следва ли да се чудим защо когато цялата ни икономика е в стагнация банките все са на печалба (3). Ако печалбата от 400 млн. лева до юли се преизчисли за една година, то годишната печалба ще е 686 млн. лева. За сравнение, предвидените годишни приходи в Държавния бюджет са 15.2 млрд. лева (3), т.е. грубо оценено печалбата на банките е близо 4% от бюджета на България. Още веднъж да напомня, че банките са чужди! Нека сега излязат маститите икономисти и да обяснят, защо трябва да плащаме печалби на чужди частници, а ние да си намаляваме заплатите, да си закриваме болниците, да орязваме образованието. И това са само печалбите на банките. Мобилните оператори, електроразпределителите, топлинните счетоводители и всякакъв род чужди концесионери са в същото положение. В този контекст напълно уместен е въпросът кому служи държавата и чии интереси защитава?

[банките са чужди](Bamki2.html)

Отговорът вече съм го дал в един сравнително пренебрегван от читателите текст. Та капиталистическата държава служи на часниците, а не на народа си . Мислите, че в САЩ е по-различно? Наивници. Държавата САЩ току що даде гаранция, че народа ще заплати 700 милиарда долара на своите частни банкери защото лакомията им е достигнала до степен да създаде "системен риск". Ще намерите хора, които да оплакват САЩ за това, колко пари били похарчили за войната във Ирак. Не, САЩ не похарчи пари за войната в Ирак. Войната в Ирак беше едно огромно присвояване на държавни средства от американски частни компании (5). Достъпа до петрола, несправедливите и неизгодни за Ирак търговски договори, както и разпродажбата на останалото от Ирак са допълнителните бонуси. Откакто САЩ е държава тя служи единствено на своя едър капитал, а не на народа си. Между преврата срещу Арбенс в Гватемала - извършен заради "Юнайтед Фрутс" и окупацията на Ирак - извършена заради петролните гиганти няма принципна разлика.

[текст](Darzava.html)

[](imperianazloto.html)

[преврата срещу Арбенс в Гватемала](imperianazloto.html)

В примера с банките българската капиталистическа държава не служи дори на български частници, а на чужди . И тази политика се води от български политици, които претендират за национална отговорност и политическа и икономическа грамотност. Да, бих казал, че имат нещо от онова което днес минава за политическа и икономическа грамотност. Само дето онова което днес минава за политическа и икономическа грамотност всъщност е прилежно култивирано от Запада невежество. Невежество, което ни удави при отхвърлянето на социализма. Невежество за нас - парите за Запада. Ей така се става богат, а не като нас - със сърп и чук.

Кихано 06 септември 2010

(1) 7 % лихвата на студентските кредити(2) Лихвите в България или законът срещу потребителя(3) Банките на печалба с 402 млн. лв. през юли(4) Държавен вестник бр. 56, 23 юли 2010 (pdf)(5) Robert Greenwald, Iraq for sale: the war profiteers (Разпродажбата на Ирак) Brave New Films (2006). Може да бъде гледан в интернет заедно с български субтитри, например на Ютуб или тук , а целия филм със субтитри може да се намери на колибката.

[7 % лихвата на студентските кредити](http://news.ibox.bg/news/id_1355015000)

[Лихвите в България или законът срещу потребителя](http://www.dnevnik.bg/analizi/2010/08/31/954016_lihvite_v_bulgariia_ili_zakonut_sreshtu_potrebitelia/)

[Банките на печалба с 402 млн. лв. през юли](http://money.ibox.bg/news/id_1114794062)

[Държавен вестник бр. 56, 23 юли 2010](http://www.minfin.bg/document/8206:1)

[](http://iraqforsale.org/)

[Iraq for sale: the war profiteers](http://iraqforsale.org/)

[Ютуб](http://www.youtube.com/watch?v=APG-1Nof8J0)

[тук](http://www.dokumentalni.com/?p=529)
