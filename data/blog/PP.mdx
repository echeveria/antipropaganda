---
title: 'Продължаваме измамата'
summary: 'Ежедневни новини не коментирам, но вече доста време мина, а сякаш никой не вижда, че един активен министър е в дълбок конфликт на интереси. Собственик...'
date: '2020-09-10'
tags: ['архив']
draft: false
authors: ['Кихано']
---

# Продължаваме измамата

Ежедневни новини не коментирам, но вече доста време мина, а сякаш никой не вижда, че един активен министър е в дълбок конфликт на интереси. Собственик на Български пощи е Министерството на транспорта и съобщенията, а министърът на транспорта и съобщенията е собственик (дялово участие според търговския регистър 75% на фамилия Събеви - 85%) на голяма частна фирма за колетни пратки – Еконт Експрес – пряк конкурент на Български пощи. Пита се в чия полза ще решава министър Николай Събев, когато става дума за Български пощи? Вярно, Български пощи може би не са голям конкурент в доставката на вътрешни колети, но това не значи, че трябва да е така. Ето, министър Събев е точно с експертен опит във вътрешните колетни пратки, но някак си не се вижда ентусиазъм за подобряване на резултата на Български пощи. Дали пък не е защото едни печалби от неговия джоб ще се преместят в държавния бюджет. Нека се надяваме поне, че през тези 4 години Български пощи ще останат незасегнати от враждебни действия на Министъра на транспорта, т.е. че по отношение на тях ще има просто бездействие.

А от друга страна, виждаме едно усърдие на министър Събев да дупчи Стара планина и да хвърля мостове през Дунава. Да не би пък тия географски особености на милата татковина да пречат на колите на Еконт и румънския му клон. А пък се оказа, че българските фирми не искат да дупчат Стара планина и да правят мостове над Дунава. Но това не сваля ентусиазма на Еконт-министъра – японски и германски щял да повика. А кой ще плаща? Еконт ли? Ааа не, май държавния бюджет ще плаща, сиреч ние. Както и за самолетната линия до Скопие…

На всичко отгоре министър Събев си купи министерския пост с шестцифрена сума дарение за „партията“ на Кирил Петков. А Кирил Петков му го продаде. Съвсем почтено, по Харвардски! Ако това са „почтените“, то какви ли са „непочтените“. Оказва се, че освен „Криворазбраната цивилизация“ на Добри Войников, актуалност придобива и пиесата „Вражалец“ (1933 г.) от Ст. Л. Костов.

Та това е някак си … тъжно продължение на сагата с канадското гражданство на Петков и на незаконното му министерстване в служебното правителство. Пренебрежението към законите на страната се оформя като практика сред „успешните“. А и как иначе, те са елит бе, не са от нас. Над нас са. Как ще им пречим с туземните си закони … както Дачия пречи на Порше на магистралата …

Учудвам, как нито един журналист не попита Николай Събев какво ще прави с Български пощи, не се ли чувства в конфликт на интереси и смята ли за почтено да търгува министерски постове. Даже ГЕРБ мълчат! Толкова ли е силно американското посолство! Нали за „върховенството на закона“ бяха!

Искрено се надявам това правителство максимално да компрометира (омаскари) както младите, умните, красивите и успешните, така и западните АОНСУ-та от харвардски тип, и с това окончателно да затвори илюзията за "превъзходството на успешните бизнесмени и образованите на Запад".

Кихано
19 януари 2022
