---
title: ' Кой качи цената на тока?  '
summary: 'Икономиката – въпрос на гледна точка В един предишен текст обясних две важни неща. Ще ги повторя....'
date: '2007-05-18'
tags: ['архив']
draft: false
authors: ['Кихано']
---

# Кой качи цената на тока?

# Икономиката – въпрос на гледна точка

В един предишен текст обясних две важни неща. Ще ги повторя.

[предишен текст](Inflacia.html)

Икономикса е заел „външна“ за икономиката позиция, тъй като разглежда последната от гледната точка на търговеца и предприемача, за когото икономиката се случва независимо от него и той я изучава сякаш е природно явление. Затова икономикса търси икономически „закони“. Затова цените СЕ вдигат или падат, както например духа вятърът.

Правилната гледна точка към икономиката е „вътрешна“, тъй като икономиката е обществена дейност, която ние заедно извършваме, т.е. икономиката не СЕ случва вън и независимо от нас, ние я правим. Следователно цените ги вдигат някои от нас и е въпрос на желание (и политика) да открием и посочим тези хора и разбира се да ги попитаме, защо са вдигнали цената.

Редно е да отбележим, че обяснението с търсене и предлагане следва от „външната“ за икономиката позиция, ибо търговецът гледа отстрани как другите се договарят и не очаква да му предложат друга цена. Тук на хората се гледа като на „безмозъчни машинки“, които вдигат цената щом се вдигне „търсенето“. От „вътрешната“ гледна точка търговците и производителите не са длъжни да вдигат цената при повишено търсене – закон за търсенето и предлагането няма и ако такъв все пак се наблюдава, то той е резултат от неявна „картелна“ договорка, каквато представлява прокламираният от икономикса „закон“ за търсенето и предлагането! Доколкото в повишаването на цените има групов интерес – „производителите максимизират печалбата“ – то икономикса не е наука, а класова идеология.

# Сега за цената на тока, а и на газа

ПОВИШИХА цената на тока в България около три пъти, като покачването започна няколко месеца преди съответното покачване в Европа. Увеличението на цената на тока в Европа стана заради многото газови електроцентрали, поскъпналия газ и неефективността на ВЕИ. Сега следва много да внимаваме! Какво се случи в последните 3-6 месеца, което обективно да породи покачването на цените на газа и електричеството? Нека да поразсъждаваме! Например, технологиите за добив и пренос на газ и производство и пренос на електричество са станали в пъти по-неефективни! Само за няколко месеца! Смеете се, нали! Или, газовите и електро-компаниите са вдигнали заплатите на работниците и служителите си над 3 пъти! Още повече се смеете, нали! Или, взривиха една трета от електроцентралите, газодобивните полета и газопроводите! Да сте чули за такива новини? Не. Емии няма, значи няма! Трикратен скок на търсенето на електричество също няма. С други думи, няма никаква физическа, технологична или реална икономическа причина цените на газа и тока да БЪДАТ повишени толкова много за толкова кратко време.

Следователно, покачването на цената на тока и газа е изцяло субективно и се дължи на нечий частен или групов интерес. Всъщност, става дума за идеологическа класова борба, в която икономикса е само инструмент. Да, в основата е икономическият либерализъм, който е припознат за „светая светих“ от всичкото „бизнес“ по света, че и от много от непринадлежащите на „бизнес“ класата. Идеята зад свободния пазар е много проста. „Аз съм тук един много напреднал бизнесмен, ние тук сме огромна компания, нашия продукт е „дъ бест“, затова дайте ни свободен пазар и ние ще фалираме всички по-изостанали конкуренти, та и някои по-напреднали ама дребни, щото и на дъмпинг можем да продаваме, и така ще установим монопол и ще ви доим колкото искаме, в смисъл, ще ви качим цените.“ Забележете, че това не е точно класова позиция по линията капиталисти – наемен труд. Тук става дума за антагонизъм и между самите капиталисти – капиталист за капиталиста е вълк. За икономически и социален канибализъм става дума. Само че дребния капиталист, каквито са нашите всичките, възприема идеологията на либерализма като своя и иска да я прилага спрямо всички нас, щото той е умалено копие на едрия алчен капиталист и също презира „по-дребните“.

Е, според тази класова идеология ние либерализирахме пазара на електричество за небитови потребители, за което нашия „бизнес“, за чийто говорител се изявява Васил Велев, настояваше от няколко години. Сега токът ни се търгува ден за ден на енергийна борса. Европа пък, със същата цел отказа дългосрочните договори с Газпром, за да се търгувала газта ден за ден. И в двата случая става дума за т.н. спотов пазар, у нас за ток в Европа (и света) за газ. Когато ви съобщават високите цени на тока у нас или на газта в Европа става дума за цена именно на този вид пазар. Е, либерализацията, или както по-рано се казваше – дерегулацията, на даден пазар винаги води до увеличаване на цените. Така беше у нас през 90-те, така е било навсякъде по света така е и сега с тока и газа. Логиката разбира се е желязна – трябва ли да се чудим, че търговци и производители вдигат цените, когато се свали законово ограничение върху вдигането на цената. Това е като да разрешат на наркоман кокаина и той да не се насмуче. Нещо повече, самия акт на либерализация без дори да има обективен ефект, вече е сигнал към търговците да вдигат цената.

С енергоизточниците се получи просто чудесно! Те са част от всяка производствена верига. Производителите на енергоресурси ще напълнят джобовете. Едрите бизнес акули ще преживеят високите цени. Притиснат между нас потребителите, които НЯМА ДА КУПИМ, и продавачите на ток и газ, дребния бизнес вече издъхва. Затова не минава ден без Васил Велев да не се оплаква по медиите от цената на тока. Тия, които най-много реваха за либерализация сега най-много реват, че им е скъп тока. Велев ни сочи Сърбия, ама Сърбия не е в ЕС и нито ток нито газ купува на свободен пазар. Това е нивото на подготовка българския „бизнес“ и икономическа експертиза.

На този фон интересно се прояви нашето Народно събрание, като прие мораториум върху цените за електроенергията, топлоенергията и ВиК услугите за битовите потребители. Подходът е правилен, дава се сигнал, че този род спекула с цените няма да се толерира. Само че нито Народното събрание, нито правителството имат необходимия авторитет. Разбира се веднага наскачаха серия икономисти и демагози, да защитават печалбите на спекулиращите с цената на тока. Не, мораториума с нищо няма да навреди на дружествата в електроенергетиката, тъй като централите на газ у нас са доста малко, а както писах по-горе реална физическа причина за това поскъпване на тока няма. За ВиК е малко по-сложно, на тях може да се отрази. С устата на експертите "бизнеса" вече ни заплаши, че след края на мораториума ще ни вдигне цената още повече.

# Социално садо- мазо-

Стигаме до простичкия извод, че цената на енергоресурсите СА Я УВЕЛИЧИЛИ малка групичка „бизнесмени“ изцяло заради собствената им печалба и в ущърб на цялото общество, както у нас така и в Европа, а оттам и в света. Както казва протестантското поучение, да ти се отвори възможност за печалба и да не я използваш било обида към Бога! Друг въпрос е, че тази възможност се отваря поради разпространението и налагането на тяхната собствена класова идеология както на правителствата, така и на потърпевшето население. А населението не само няма собствена идеология (имаше, ама я предаде) защитаваща собствения му интерес, ами и изповядва идеологията на противниковата класа. Това важи особено силно за икономистите, „умните и красивите“ и работническата аристокрация от ИТ сектора. Нека плачът на Велев да им е за урок, ама на дали. Показателно е, как „експертите“ се юрнаха да защитават печалбите на ония (де факто престъпници), които ни вдигнаха тока. Антипазарно било, икономическата логика се нарушавала и прочее. А къде я виждате икономическата логика! Не либеризацията, а липсата ѝ била причина за покачването на цената на тока. Другите причини били държавните компании в енергетиката, липсата на достатъчно ВЕИ и разбира се българската ТЕЦ Марица-Изток. Какво по-добро от криза? Кризата се ползва за още по-мощно прокарване на частнособственическите бизнес интереси в енергетиката довели до кризата. За това са нужни „експертите“.

Но пък и не може на частниците да им пратиш прокурора да ги пита що вдигат цената. "Диктаторско" ще е, "недемократично". Права имали и „бизнеса“ и частника. Богопомазани са те, според протестантската етика, а ние сме от Бога презрени и нямаме права. Пък и те не я били вдигали, цената, сама, … сама СЕ вдигала …

A и населението си го заслужава, защото предаде в частни ръце средствата си за съществуване, и продължава да търпи да го изнудват с високи цени и фалшива икономическа наука. На садо- мазо- мирише цялата работа. Скръб някаква.

Кихано 22 декември 2021
