---
title: ' Срещу кризата '
summary: 'Да, започна война в Украйна и веднага НИ УВЕЛИЧИХА цените на горивата веднага. Защо? Русия не е преустановила износа нито на газ нито на нефт! С други...'
date: '2019-05-31'
tags: ['архив']
draft: false
authors: ['Кихано']
---

# Срещу кризата

Да, започна война в Украйна и веднага НИ УВЕЛИЧИХА цените на горивата веднага. Защо? Русия не е преустановила износа нито на газ нито на нефт! С други думи, няма промяна в предлагането. В търсенето, може би има леко покачване, поради усиленото изразходване на горива от армиите в Украйна. Но пък гражданското потребление е силно ограничено – почти целия украински автопарк е спрян. Кое надделява не мога да кажа, но на фона на световното потребление ситуацията в Украйна едва ли има съществен принос. Няма съобщения за разрушени петролни кладенци, нито за повишени заплати в петролодобива, нито технологията се е върнала години назад в ефективността си. Е защо се покачи цената на горивата? Презапасяване за в бъдеще?

![](/static/images/Urals.png)

От началото на войната в Украйна в нарушение на "закона" за търсенето и предлагането търговците на суров петрол отказват да купуват по-евтиния руски петрол, а купуват по-скъпия брент.
Данни: https://www.neste.com/investors/market-data/crude-oil-prices

Не се сдържам да спомена, че старши (старши!) икономиста на Отворено общество Георги Ангелов, който отдавна не беше се появявал в медиите, вчера задава същия въпрос, като изтъква, че руския нефт (тип Urals) спрял да поскъпва и даже се връщал на нива преди войната, а горивата у нас поскъпват ли поскъпват. А как газът в Европа надмина 3000 евро/на 1000 куб.м. е напълно неясно. Русия не само не е спряла подаването на газ, напротив, увеличила го е.

Отново се намираме в ситуацията, която описах във връзка с цената на тока и газа през декември миналата година. А именно, няма никаква физическа, технологична или реална икономическа причина цените на горивата да БЪДАТ повишени толкова много за толкова кратко време. Покачването на цената на горивата е изцяло субективно и се дължи на нечий частен или групов интерес. Войната е ПОВОД, но не и ПРИЧИНА за покачване на цената на горивата. Истинската причина е желанието на определени лица да натрупат баснословни печалби около ситуацията с войната, като купят сега, на по-ниска цена и продадат после, когато цената ще е още по-висока, защото руснаците са "спрели кранчето". А ако не го спрат? Ама кой ти мисли.

[описах във връзка с цената на тока и газа](Inflacia2.html)

Така за пореден път виждаме, че равновесието търсене-предлагане не работи. Работи механизма – продавачи на едро ползват произволен повод за да вдигнат цената и толкова, т.е. желанието на продавача за печалба е причина за инфлация. Парично предлагане имаше през много дълъг период от 2008 насам. Но то не доведе до инфлация. А една промяна в търговските практики – либерализацията на търговията на ток и газ, както и войната, станаха поводи за вдигане на цените „до небето“ в нарушение на „закона“ за търсенето и предлагането. Нека спомена и още едно напълно необосновано повишаване на цената на кравето масло преди доста години. Дори сега се удвои, сякаш го правят от нефт. Така причината за инфлацията не е „печатането на пари“, а стремежът към печалба. Инфлацията води до увеличаване на паричната маса, а не обратното.

Пак в предишен текст писах, че продавачите не са длъжни да увеличават цената. Ето и потвърждение в данните на самия Старши икономист. Разликата между цената на руския суров петрол тип Urals и неруския тип Brent обикновено е 1-2 долара. От началото на войната обаче е нараснала до 24 долара. Щото търговците не искали били да купуват руския петрол. Е как така не искат да го купуват? Къде отиде търсенето и предлагането? Разлика от 24 долара хич не е малка. Що печалба е това! Ааа, значи могат да се лишат от печалба, ако е по политически причини, но не могат да се лишат от печалба за да живеят хората нормално. Но не се лъжете. Това не е отказ от печалба. Това е „инвестиция“ в така желаното разрушаване на Русия, след което разчитат на още по-големи печалби като присвоят руския петрол по примера с нашето злато в Челопеч.

[предишен текст](Inflacia1.html)

Накрая един особено важен извод. Задава се тежка световна криза и за нас и за Запада и за Русия. Най-леко ще я преживеят онези страни, които навреме ограничат частния интерес и сринат печалбите в полза на оцеляването на хората. От гледна точка на кухата икономическа идеология, купонната система, например, е някакъв имиджов фактор, който трябва да предизвиква презрение. Но народ, който е подготвен за купонна система или някакъв нейн еквивалент, ще преживее по-лесно кризите. „По-изостаналите“ народи, които по-скоро са били в такъв режим имат по-големи шансове стига да не робуват на идеология. Частният бизнес в настоящата ситуация не трябва да се подпомага! На частния бизнес не трябва да се дават пари, тъй като той просто ще ги присвои, без да произведе нищо. Трябва да се подпомагат хората, а частниците да получават пари от хората за стоките, които са произвели, при това на минимална или дори без печалба! Държавите, които ще разчитат на икономически либерализъм, на частната инициатива и „невидимата ръка на пазара“ ще постигнат най-дълбоките нива на мизерия с всички социални и политически последствия от тях.

Въобще, замисляли ли сте се някога защо военовременните икономики никога не са свободен пазар? Да не би да е заради недостатъчна ефективност?

Кихано 8 март 2022
