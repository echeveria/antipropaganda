---
title: 'Две грешки за една НОЩ'
summary: 'Още малко управленски хаос През изминалото денонощие с участието на Националния оперативен щаб се извърших...'
date: '2018-03-14'
tags: ['архив']
draft: false
authors: ['Кихано']
---

# Две грешки за една НОЩ

# Още малко управленски хаос

През изминалото денонощие с участието на Националния оперативен щаб се извършиха две "изцепки", едната сериозна, другата по скоро комична. Ще започна от втората. Посред нощ, в 23:00 часа НОЩ даде пресконференция по повод на пожарите около Чернобил в Украйна (1). Имало било много запитвания от граждани. Според новините, пожарът е потушен на 14 април, 6 дни преди този нощен брифинг (2). Аз, а предполагам и повечето хора, мислехме, че НОЩ е създаден за борба с коронавируса, а не като дублиране на Гражданска защита (или както днес се нарича официално). Интересно, дали ако много граждани се обадят в енергото с въпроси за водното, то енергото ще излезе със становище за водоснабдяването. Но проблемът тук е по-друг, НОЩ се вживяват в ролята на „спасители на нацията“, което е леко опасно.

Това се видя и във втората „акция“, която имам в предвид – затварянето на София по Великден. Отнапред беше ясно, че ще стане това, което стана – масово задръстване на входовете на София и недоволни и граждани и полицаи. По сведения на полицията, в четвъртък, 16 април, са пуснали 50-60 хиляди коли да излязат. Как са си представяли, че ще ги проверят за 4 часа в неделя, 20 април, вечерта и в понеделник, 21 април, сутринта. По изказванията им по празниците от рода „нека си стоят в провинцията“ беше ясно, че се готви едно най-обикновено заяждане на властта с хората. Ако са очаквали такова интензивно пътуване защо не затвориха София преди тези хора да излязат, а не след като са излезли. Имало невярно попълнени декларации. Колко – 90! Защо собствените пропуски на властта се прехвърлят като вина на гражданите и се раздухва разделение на „екскурзианти“ и „послушни“ софиянци.

Днес по инициатива на министъра на вътрешните работи Младен Маринов и директора на столичната полиция ст. комисар Георги Хаджиев, Бойко Борисов свалил блокадата със заповед на Министъра на здравеопазването (3). Полицаите най-после са разбрали, каква каша са забъркали с изпълнението на заповедта на Здравния министър. Управленския хаос при ГЕРБ разбира се не е нещо ново.

# Ако ще го има, „катеренето нагоре“ предстои

дъното разбира се е НОЩ. Данните за броя регистрирани заразени излезе от обявения от мен на 12 април (с данни до 10 април) модел на разпространение в първо в положителна посока – броят регистрирани за 12 и 13 април (неделя и понеделник) е необичайно нисък. Предположих, че това е ефект от намален брой тестове през почивните дни. Друго такова необичайно намаление на регистрираните е на 29 и 30 март – отново неделя и понеделник. Такава зависимост от почивните дни е обичайна и се наблюдава и за други страни, ярък пример в това отношение е Италия, точно с минимуми в неделя и понеделник. До 16 април, четвъртъка преди Великден, данните се върнаха в модела, както се очакваше. Оттам нататък обаче има нарастване, което отново излиза от описанието с логистична функция. За НОЩ причината първо беше Цветница, а сега е „екскурзията“ на Софиянци по Великден. Само че, нека погледнем данните от тази сутрин (4) – 51 регистрирани случая на зараза и до края на деня ще се увеличат. От тях обаче 19 са в една фабрика в Плевен, в която първият заразен е от 8 април (5)! Неясно кога са направени още 20-30 теста, от които има още 4 положителни (5). Не е ясно какви мерки са взети и днес се регистрират още 19. Само че това няма нищо общо с „екскурзията“ на софиянци, а с нечия немарливост в Плевен. В случая НОЩ не гони правилните виновници. Другия голям брой заразени от днес са в София – 22, които също нямат нищо общо с „екскурзиантите“. Те още висяха на КПП-тата, когато тези данни бяха обявени.

С това не искам да кажа, че измененото поведение на гражданите няма да доведе до увеличение на броя заразени. Нещо повече, когато обявих логистичния модел изрично написах: „Нещата обаче може да се изменят в лоша посока, ако хората се отпуснат по Великден“. Математическото описание е валидно при запазване еднакви условия за целия период на неговото приложение. В случая изменение на поведението на гражданите или на методите на тестване води, ако не до отпадане на описанието (и модела ако има такъв), то до изменение на описващите го параметри. Това се случва в момента. Все още обаче няма индикация, че излизането от модела, т.е. от описанието с логистична функция, се дължи на измененото поведение на хората по празниците. Първо защото намаляването на регистрираните случаи на 12 и 13 април е фалшиво и създава фалшива представа за увеличаването им след Цветница и второ, защото ефектите от „екскурзията“ на софиянци по Великден все още не са регистрирани. Подведен от НОЩ, самият Бойко Борисов обяви „Резултатите от това движение по празниците са факт. Катерим се стръмно нагоре. Големи групи вече са заразени.“ Пак повтарям, ефектите на „това движение по празниците“ тепърва ще бъдат регистрирани.

Смущаващото е, че „катеренето нагоре“ реално го има. Въпросът е на какво се дължи. Както вече писах, НОЩ продължава да не обявява броя направени тестове дневно и не можем да преценим дали увеличението не е ефект от по-голям брой тестове, така както намаляванията в неделя и понеделник са резултат от по-малкия брой тестове в почивните дни. За отговора на този въпрос ще трябва да почакаме да видим дали ще има увеличение на броя починали, който не зависи от броя тестове и е единствената надеждна индикация за тенденцията. В случая с България отново има проблем, тъй като говорим за 1-4 починали дневно – твърде малко за надеждна статистика.

# Какво все пак става в здравната система?

Нека пак цитираме Бойко Борисов от сутринта „Проблемът следващата седмица ще са медицинските работници. Болниците вече няма да могат да поемат заразените.“ (3) Това разбира се отново е внушение или на Здравния министър или на НОЩ. Нека се обърнем пак към сводките на Генерал Мутафчийски. Започваме с днешната „268 са лицата с потвърден COVID-19 в България, които са настанени под лекарско наблюдение в болнични условия, като 34 от тях са в интензивни структури“ (1); вчера „259 души общо са приетите в болница, 36 са в интензивни отделения“; 16 април „218 са болница, 31 са в интензивни отделения“. Пита се, как 200-300 души ще претоварят здравната система на 7 милионна страна? Според националния статистически институт в България има 346 болници (5). Пада се под един болен на болница. Даже да изключим специализираните болници, остават 185 многопрофилни болници, пада им се под двама болни с коронавирус на болница! Вярно че са заразни, но толкова ли са сакати лекарите в тези болници, та да не могат да се погрижат за двама заразно болни? Не говоря за ония 30-40 в интензивните отделения, говоря за около 200 души на по-лек режим. Всяка болница може да задели една стая с 5 легла за болни от COVID-19 и с някакви предпазни мерки, ако трябва и във външен фургон. Само че по нищо не личи, че има подобна подготовка вече повече от месец. Болните от COVID-19 се трупат в няколко болници, в които лекарите изнемогват и се сее паника, че видите ли голямо е натоварването на здравната система. Според мен просто няма организация на здравната система за борба с коронавируса. А такава е необходима дългосрочно, тъй като дори и сега да преборим епидемията, вирусът пак ще ни навестява периодично с по-малка или по-голяма сила. Освен ако не изградим колективен имунитет, но и такъв план няма. Постоянно се тръби колко е опасен вируса, но някаква особена подготовка не се прави. Какво ще правим, ако утре наистина избухнем като Италия и Испания, както ни плашат? Ще обвиним пътуващите по Великден.

1. epicenter.bg, Ген. Мутафчийски на извънреден брифинг заради пожара край Чернобил: Няма опасност за България 2. БНТ, Потушен е горският пожар край АЕЦ "Чернобил" 3. epicenter.bg, Борисов отмени блокадата на София. Отпадат часовите ограничения за влизане и излизане от столицата 4. epicenter.bg, Ген. Венцислав Мутафчийски: Има 51 нови случаи, общо 966. Няма основания за облекчаване на мерките 5. НСИ, Лечебни и здравни заведения на 31.12 по статистически райони и области

[Ген. Мутафчийски на извънреден брифинг заради пожара край Чернобил: Няма опасност за България](http://epicenter.bg/article/Gen--Mutafchiyski-na-izvanreden-brifing-/214387/2/0)

[Потушен е горският пожар край АЕЦ "Чернобил"](https://news.bnt.bg/news/potushen-e-gorskiyat-pozhar-krai-aec-chernobil-1049197news.html)

[Борисов отмени блокадата на София. Отпадат часовите ограничения за влизане и излизане от столицата](http://epicenter.bg/article/Otpadat-chasovite-ogranicheniya-za-vlizane-i-izlizane-v-Sofiya/214424/2/0)

[Ген. Венцислав Мутафчийски: Има 51 нови случаи, общо 966. Няма основания за облекчаване на мерките](http://epicenter.bg/article/Gen--Ventsislav-Mutafchiyski--/214398/2/0)

[Лечебни и здравни заведения на 31.12 по статистически райони и области](https://www.nsi.bg/bg/content/3312/%D0%BB%D0%B5%D1%87%D0%B5%D0%B1%D0%BD%D0%B8-%D0%B8-%D0%B7%D0%B4%D1%80%D0%B0%D0%B2%D0%BD%D0%B8-%D0%B7%D0%B0%D0%B2%D0%B5%D0%B4%D0%B5%D0%BD%D0%B8%D1%8F-%D0%BD%D0%B0-3112-%D0%BF%D0%BE-%D1%81%D1%82%D0%B0%D1%82%D0%B8%D1%81%D1%82%D0%B8%D1%87%D0%B5%D1%81%D0%BA%D0%B8-%D1%80%D0%B0%D0%B9%D0%BE%D0%BD%D0%B8-%D0%B8-%D0%BE%D0%B1%D0%BB%D0%B0%D1%81%D1%82%D0%B8)
