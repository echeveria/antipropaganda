---
title: ' Новото правителство на България'
summary: 'Честно казано новото ни правителство на Бойко Борисов би трябвало да смущава всеки интелигентен човек и то не само заради „мутренския” манталитет на п...'
date: '2022-07-17'
tags: ['архив']
draft: false
authors: ['Кихано']
---

# Новото правителство на България

Честно казано новото ни правителство на Бойко Борисов би трябвало да смущава всеки интелигентен човек и то не само заради „мутренския” манталитет на председателя му. Знанията на Бойко Борисов не надхвърлят тия на Станишев. Приказките на Борисов почти винаги са издавали невежеството му. В това отношение Станишев винаги се е прикривал по-добре. Но за сметка на това Борисов говори „на езика” на тълпата и говори неща, които народа иска да чуе. Дали Бойко е честен, дали има криминално минало и обръчи от фирми и бандити около него не мога да кажа. Това тепърва ще си проличи. Засега кръга "Капитал" показва близост. По-склонен съм да вярвам че е честен без каквито и да било доказателства разбира се, но това едва ли ще му помогне много. Липсата на икономически и държавнически познания са предпоставката за неговия провал, който ми се струва, че вече започна със самото съставяне на правителството.

# Три неудачни назначения

За мен в новото правителство има поне три смущаващи елемента. Те са, Симеон Дянков, Николай Младенов и Трайко Трайков.

Биографията на Симеон Дянков може да бъде намерена в интернет (1,2). Общо взето е човек малко свързан с България и много свързан с американските финансови среди. Петнадесет години служба в Световната банка, една от трите организации заедно с МВФ и СТО които сеят мизерия по света и източват богатствата на страните в полза на Запада. Именно МВФ и Световната Банка са бастиона на пазарния фундаментализъм прилаган толкова неуспешно (или успешно зависи от разбирането за целта) както в Латинска Америка така и в бившите социалистически страни. Високия му „професионализъм” в случая не е плюс, а минус. Това означава, че той е добре индоктриниран в ненауката икономика също както момчетата на Чикагската школа, които съсипват икономиките на латиноамериканските страни вече няколко десетилетия. Така че май сме си взели най-бързия бегач, който обаче бяга в обратна посока.

[ненауката икономика](Religiailinauka.html)

По линия на съпругата му връзките на Дянков стигат едва ли не до Белия дом „…съпругата му Каролин Фройнд (също служител на Световната банка и бивш икономист във Федералния резерв на САЩ) обмисля дали да не стане съветник в икономическия екип на президента Барак Обама.” (3) С други думи семейство от „икономисти магьосници”, които са добре обучени да печелят пари за САЩ и Запада. Почти сигурно е, че Дянков ще продължи тази си дейност и в България, т.е. ще печели пари за САЩ и Запада. Американската връзка на Дянков е по-силна от тази на Юшченко, чиято жена е украинка с американски паспорт. На всичко отгоре, Дянков си има своя живот в чужбина. Ще поекспериментира измислените си теории на наш гръб и после ще си се прибере при жена си да пише статии, а ние ще опъваме уши от глад.

Някои цитати от телевизионната му изява в предаването „На четири очи” са малко смешнички (4). „Аз се познавам с изтъкнати икономисти от екипа на Обама, целият екип на МВФ са ми познати, както и на ЕБР. Общо взето ако има финансисти, които работят в изготвянето на антикризисни програми, всичките ги познавам.” …” Георги Ангелов (икономист от „Отворено общество” б.а.) ми е пръв приятел, намерих го на страниците на капитал, Калин Христов също.” Това си е баш селско самохвалство. Как пък ги познава всичките? Прекалява, сякаш ние тук не можем да му „скроим шапка”. Освен това послъгва и преувеличава, 20 години не е бил в България, от няколко месеца се мотае тук, намерил Ангелов във вестника и вече са „първи приятели”. Ама много кръчмарска история ... като изтрезнеят няма да се познават. Но послъгването, преувеличаването и демонстрациите на „свръхкомпетентност” са все черти на американската школа. Наричат го ПиАр. Извън кръга на майтапа човека директно си казва, че ще прокарва чужди интереси у нас. Наивността му е детинска. Дянков изглежда е достатъчно индоктриниран за да не вижда, че където МВФ и Световната Банка са „съветвали” резултата в повечето случаи е бил плачевен. Сигурно той е един от малкото икономисти в света, които още не са разбрали, че либералния модел (свободния пазар) не работи, а в страни като България никога не е работил или да бъдем точни - работил е в техен ущърб. Но иначе хвалбите не спират „В Световната банка съм работил за близо 100 държави…” що не каже какво са постигнали поне 10 от тия 100 държави. И ако добре помня отговарял е за Африка. Освен това същите тия дето очаква да му „помагат” прецакаха далеч по-известния като „икономическия Индиана Джоунс” Джефри Сакс.

И по нататък „Психологията и знанията на финансовите експерти по света е моята специалност. Ще открия екипа си по анализите, които са правили по финансови теми, писали са във вестниците.” Очевидно Дянков е експерт и по психология на финансовите експерти …

Някаква биография на Николай Младенов също може да се намери в интернет (5). Какво виждаме в нея? Работил за „Отворено общество” - идеологическа и доктринерска организация. Бивш седесар, любимец на Надежда Михайлова. И о чудо, и той работил за Световната Банка. „Младенов е човекът, който организира единственото посещение в България на тогавашната първа дама Хилъри Клинтън през 1998 г.” - доста многозначително! Явно отрано е бил „забелязан”. „… Младенов е сред малцината магистри по военни науки. Учил е това в Кралския колеж в Лондон. … Там учи военна стратегия, оръжия за масово унищожение, военна история, военно-граждански отношения… Защитава дисертация за израелската ядрена програма и конфликтите в Близкия изток.” Следователно би следвало да знае, че ядрената програма на Израел е незаконна, но въпреки това се включва във окупационните действия на НАТО в Ирак, който бе нападнат именно по обвинение за притежаване на оръжия за масово поразяване. “Тия познания ми печелеха много точки - приятели англичани не можеха да повярват, че чужденец разказва за подвизите на английския флот през Първата световна война”, смее се Младенов.” Аз на англичани бих им разказвал за кланета в Индия, за островите Чагос, за търговия с роби, за бомбардировките на Дрезден и Кьолн и за подобни английски гнусотийки. Е, с това няма да „спечеля точки”.

Най-съмнителния факт в биографията му обаче е Иракската история. „Той заминава за Ирак по молба на Националния демократически институт в САЩ и става съветник на председателя на комисията по сигурността на иракския парламент.” Националния демократически институт (National Democratic Institute for International Affairs) е преименуваната организация "American Institute for Free Labor Development" която е дългогодишно прикритие на ЦРУ. Националния демократически институт често финансира National Endowment for Democracy - също организация зад която стои ЦРУ. През 2000 година тази организация подпомага преврата срещу Чавес във Венецуела, като заедно с ЦРУ организират стрелба по събрани на митинг граждани, която заснемат така че да изглежда сякаш привържениците на Чавес стрелят по опозиционния митинг. (6) Загиват около 10тина души.

Тези две американски организации, както и още няколко са част от американския проект "Демокрация" чиято цел е да поставя на власт управленски елити които да са лоялни към американските интереси. (7) Честито! Ще си имаме потенциален шпионин на ЦРУ за военен министър. Едната от тия неправителствени организации финансира и заедно с ЦРУ организира протестите за свалянето на правителството на Луканов през 1990та (8).

[свалянето на правителството на Луканов](kilinghope.html)

Трайчо Трайков е прокурист на „ЕВН България Топлофикация“ и „ЕВН Електроразпределение“ една от най-мразените фирми в България. Новият министър на икономиката енергетиката и туризма е съветвал австрийската компания EVN по време на участието й в конкурса за продажба на енергодружествата в Пловдив и Стара Загора. Според договора EVN, както и ЧЕЗ плащат по-висока цена при приватизацията на електроразпределителните дружества, но с това „изгодността” на Трайчовата сделка се изчерпва. В договорите за приватизация е заложена гарантирана възвращаемост (печалба която отива в чужбина) от 16%. (9, 10). Очевидно обаче новото правителство няма да преразглежда сделките с ЧЕЗ, ЕВН и ЕОН. Бисерът на новия ни икономически министър е „Ще призная каква мечта имам: когато дикторът в античния театър (в Пловдив б.а.) спомене името на EVN, публиката да започне да ръкопляска. Тогава ще съм сигурен, че сме си свършили работата добре“. Да се надяваме, че като министър ще се откаже от тази си мечта.

С това аз ще спра с разглеждането на министрите. Мисля че тези трима са достатъчни за да очертаят картината на едно правителство на МВФ и на Световната Банка отколкото на България. Естествено правителството ще прокарва у нас доктрината на свободния пазар или онова което аз наричам „светата троица на пазарния фундаментализъм” - приватизация, дерегулация, свиване на социалните разходи. Засега нещата още не са задвижени и само се приказва за „разбиване на монопола” на НЗОК (чрез частни застрахователи), за намаляване на социалната тежест (което значи замразяване на пенсиите). Говори се и за приватизиране на топлофикациите…

# Чуждите интереси

Западните и американските интереси, които това правителство поради невежество или сервилност ще прокарва не са пряко насочени срещу дребната и незначителна страна България. Геополитическия интерес е насочен както обикновено срещу Русия. САЩ усърдно се старае да разстройва отношенията на Русия със Западна Европа. След като години наред обсажда Русия с враждебни марионетни правителства изведнъж България се оказа дупка в обсадата, през която Русия иска да прокара „Южен поток”, че и да прави атомна централа. Освен това не е толкова невероятно САЩ в скоро време да изпусне Украйна, тъй като тяхното протеже Юшченко докара много патила на украинците. Затова се оказа удобно да се украинизира България. Българите са почти толкова манипулируеми колкото и украинците. За сходството на американските съпруги на Юшченко и Дянков вече споменах, но има и други сходства. Украинските емигранти в САЩ играят роля както в цветните революции в постсъветските републики (11) така и в манипулирането на украинското общество (12). Подобни процеси се развиват и в Беларус. Случайно или не, бат Бойко също се замеси с българските емигранти в САЩ. Помним прословутата чикагска среща на която Бойко изпусна фразата за „лошия човешки материал” (13, 14). Откъде е дошла идеята да ходи Бойко в САЩ и да се среща с емигранти и да посещава офисите на Световната Банка (където му пробутват среща с Дянков) само той си знае. Естествено, антируската политика веднага бе пусната в ход със спекулациите около спирането на проектите с руско участие (15, 16) за които помагат дори от Германия (17, 18), като преждевременно обявиха спирането на строежа (19, 20).

# Латиноамериканска схема?

Елементите на латиноамериканска схема за превземане на чужда държава от страна на САЩ и едрия международен бизнес са още по-ярки. На власт се поставя силовак, като Пиночет и генералите от военните хунти, който не разбира нищо от икономика и му се набутват едно две (или колкото поеме) заблудени момчета от „Чикагската школа“ да му въртят финансите. „Чикагската школа“, МВФ и Световната банка могат да се считат за едно и също. На бат Бойко са му шитнали два троянски коня - Дянков и Младенов. А Дянков вече си назначи и заместник от МВФ.

# Заключение

За съжаление аз не мога да споделя оптимизма на гласувалите за партията ГЕРБ. Вярно е, че гласуваха за ГЕРБ отново поради липса на алтернатива, която обаче беше засилена от доста пропаганда срещу не толкова лошото управление на БСП. Въпреки че е рано за каквито и да било изводи по всичко личи, че правителството с което се сдобихме ще следва крайно дясна либерална икономическа политика. Модел който се провали дори в западните страни, а в незападните винаги е носил бедност на хората и огромни печалби на мултинационалните компании и на отделни личности, често наричани олигарси. Енергетиката винаги е била основен приоритет на мултинационалните компании и както виждаме тя стана централен въпрос в момента в който стана ясно кой ще спечели изборите. Момента за непопулярни мерки е изключително подходящ - световна финансова криза и предхождащо социалистическо правителство. Кризата - това е възможност! Всички негативи от неправилната политика ще бъдат прехвърлени на обичайния виновник - социалистите.
Схемата вече е задействана с изкуствено създаваната истерия около бюджетната „дупка”. Следва се методиката на капитализма на бедствията.

Кихано 16 август 2009

(1) Симеон Дянков - биография
(2) Симеон Дянков
(3) Борисов обяви финансовия си министър
(4) Симеон Дянков: Двама ще са зам.-министрите във финансовото министерство и те ще са абсолютно нови лица
(5) Войнът на генерала
(6) John Pilger & Chris Martin, “The War on Democracy” ITV, (2007) гледай в гугъл или ютубе с български субтитри
(7) National Democratic Institute for International Affairs
(8) Урок по демокрация за комунистите
(9)Кой сте вие, г-н Трайчо Трайков?
(10) Проф. Чавдар Николов, Бойко е Мъжко момче, но го дебне провал.
(11) Mark Berdugo, "REVOLUTION:COM, Etas-Unis: A la conquete de l'est", CAPA, CANAL+, Planete et Tele-Quebec (2005) гледай в ютубе на френски език или на руски език или в гугъл на руски език
(12) Алексей Денисов, "Голодомор 1933 г. Невыученные уроки истории", ВГТРК (2008) гледай в рутюбе на руски език
(13) Борисов премина границата между десния популизъм и екстремизма
(14) Станишев: Доста се е поотпуснал Борисов
(15) Борисов иска МИЕ да спре всякакви сделки
(16) Плащаме неустойки, ако проектът АЕЦ "Белене" спре
(17) АЕЦ БелеНЕ
(18) Идва ли краят на ядрените планове на ЕрВеЕ в България?
(19) Проектът за АЕЦ „Белене” ще бъде прекратен
(20) Министър Трайков: България не е декларирала, че се отказва от АЕЦ „Белене"

[Симеон Дянков - биография](http://www.cross-bg.net/index.php?option=com_content&view=article&id=1064268:%D0%A1%D0%B8%D0%BC%D0%B5%D0%BE%D0%BD%20%D0%94%D1%8F%D0%BD%D0%BA%D0%BE%D0%B2%20-%20%D0%B1%D0%B8%D0%BE%D0%B3%D1%80%D0%B0%D1%84%D0%B8%D1%8F&catid=88:%D0%9D%D0%9E%D0%92%D0%98%D0%9D%D0%98%20%D0%98%20%D0%A1%D0%AA%D0%91%D0%98%D0%A2%D0%98%D0%AF&Itemid=24)

[Симеон Дянков](http://personi.dir.bg/person.php?id=430)

[Борисов обяви финансовия си министър](http://news.ibox.bg/news/id_1297852263)

[Симеон Дянков: Двама ще са зам.-министрите във финансовото министерство и те ще са абсолютно нови лица](http://www.ndt1.com/article.php/20090726183352337)

[Войнът на генерала](http://nmladenov.eu/blog/2009/07/16/%d0%b2%d0%be%d0%b9%d0%bd%d1%8a%d1%82-%d0%bd%d0%b0-%d0%b3%d0%b5%d0%bd%d0%b5%d1%80%d0%b0%d0%bb%d0%b0/)

[гледай в гугъл](http://video.google.de/videoplay?docid=-3739500579629840148)

[ютубе с български субтитри](http://www.youtube.com/view_play_list?p=3B9E1A8540A51E90)

[National Democratic Institute for International Affairs](http://www.spinprofiles.org/index.php/National_Democratic_Institute_for_International_Affairs)

[Урок по демокрация за комунистите](kilinghope.html)

[Кой сте вие, г-н Трайчо Трайков?](http://razkritia.com/tag/%D1%82%D1%80%D0%B0%D0%B9%D0%BA%D0%BE-%D1%82%D1%80%D0%B0%D0%B9%D0%BA%D0%BE%D0%B2/)

[Проф. Чавдар Николов, Бойко е Мъжко момче, но го дебне провал.](http://frognews.bg/news_14355/Prof_CHavdar_Nikolov_Boiko_e_majko_momche_no_go_debne/)

[ютубе на френски език](http://www.youtube.com/results?search_query=Etats-Unis%3A+A+la+conquete+de+l%27est&search_type=&aq=f)

[руски език](http://www.youtube.com/results?search_query=%D0%A1%D0%A8%D0%90+%D0%B7%D0%B0%D0%B2%D0%BE%D0%B5%D0%B2%D0%B0%D0%BD%D0%B8%D0%B5+%D0%B2%D0%BE%D1%81%D1%82%D0%BE%D0%BA%D0%B0&search_type=&aq=f)

[гугъл на руски език](http://video.google.de/videoplay?docid=-8229486094187970333&ei=T9hHSvKXN4Se2wLN84G6BQ&q=%D1%D8%C0+%E7%E0%E2%EE%E5%E2%E0%ED%E8%E5+%E2%EE%F1%F2%EE%EA%E0)

[гледай в рутюбе на руски език](http://rutube.ru/tracks/1082856.html)

[Борисов премина границата между десния популизъм и екстремизма](http://news.ibox.bg/news/id_1364730458)

[Станишев: Доста се е поотпуснал Борисов](http://news.ibox.bg/news/id_478360702)

[Борисов иска МИЕ да спре всякакви сделки](http://money.ibox.bg/news/id_1045074199)

[Плащаме неустойки, ако проектът АЕЦ "Белене" спре](http://money.ibox.bg/news/id_724172799)

[АЕЦ БелеНЕ](http://money.ibox.bg/news/id_494940351)

[Идва ли краят на ядрените планове на ЕрВеЕ в България?](http://money.ibox.bg/news/id_46483478)

[Проектът за АЕЦ „Белене” ще бъде прекратен](http://money.ibox.bg/news/id_1729407322)

[Министър Трайков: България не е декларирала, че се отказва от АЕЦ „Белене"](http://money.ibox.bg/news/id_796843436)
