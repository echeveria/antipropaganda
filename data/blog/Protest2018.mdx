---
title: 'Протести, 2013, 2018 ...'
summary: 'Дами и господа протестиращи, уважавам протеста ви и го подкрепям, но искам да задам няколко въпроса. Помните ли протестите през 2013 година? Един през...'
date: '2016-11-17'
tags: ['архив']
draft: false
authors: ['Кихано']
---

# Протести, 2013, 2018 ...

Дами и господа протестиращи, уважавам протеста ви и го подкрепям, но искам да задам няколко въпроса. Помните ли протестите през 2013 година? Един през зимата, след който падна Бойковото правителство. А после през лятото, срещу правителството на Орешарски. Помните ли колко души се самозапалиха на зимния протест? Какво се промени оттогава, дами и господа протестиращи? Какво се промени? Нека си го кажем – нищо! Точно нищо. Някои дори ще кажат – стана по-зле.  
 Сега протестирате “срещу системата”, както и през 2013 протестирахте срещу "системата". Ама срещу коя система? Познавате ли "системата", срещу която протестирате? През 2013 "системата" ви победи и едните, “грозните и глупавите”, които протестирахте за цената на тока, и другите “умните и красивите”, които протестирахте за “ценности”. Сега след пет години, пет изгубени години, пак протестирате пак за същото, само че сега повода е цената на бензина и нафтата, вместо на тока. Пак протестирате по същия начин и дори с по-размити искания отколкото през зимата на 2013.

![](/static/images/protest2013.jpg)

Протест 2013. Промени ли се с нещо състоянието на ЕРП-тата от 2013 до сега?

Е, аз помня протестите от 2013 година. Помня ги. Бях там. На 19 февруари, на Орлов мост, когато стана боя. Видях как полицията го провокира, видях как особена част от “протестиращите” се готви за сблъсък, изтеглих се, и гледах отстрани. Но не всички бяха толкова наблюдателни. Видях как излизаше от епицентъра на боя оня беден дядо, чиято окървавена глава излъчиха всички телевизии. Дори аз дадох интервю за една телевизия. Разбира се не го пуснаха, защото казах точно това – че полицията провокира сбиването, като съвсем ненужно прегради булевард „Цар Освободител“ много много далеч от Народното събрание, пред което шествието вече беше минало мирно и цивилизовано.  
 Бях и на едно събиране на протестиращите през зимата на 2013. Те редяха правителство. Чакайте, казвам им, кой ще ви избере, какво ще правите? Кой ви познава? Народа били! Ама къде бързате? Ще има и други избори! Направете партия! Не, никой не ме чу. Е, къде сте сега господа протестиращи? Къде е правителството ви? Ако бяхте направили партия, ако бяхте работили през тия пет години, сега щяхте да имате шанс. Реален шанс. Защото и ГЕРБ и “патриотите” зацапаха терена, както царя, както Станишев, както всички други. Но щяхте ли вие да сте различни?  
 А “умните и красивите”? Те пък не желаеха да правят партия. Обущарят да си гледал обущата, а политикът – политиката. А кой пусна пожарникаря в Министерски съвет? Защо не си гледа пожарната? Уж “умни”, а не разбират основни принципи на демокрацията. Политиката не е професия!  
 Партиите били от ленински тип. СССР им бил виновен и прочее невежествени простотии изключително неподходящи за хора претендиращи за образованост и интелигентност. Всъщност, интелигентните и образованите са много по-манипулируеми от ония, които не претендират за интелигентност. Тяхната манипулируемост произтича от желанието им да се разграничат от простите и необразованите (което само по себе си е проява на комплекс за малоценност). Всичко е в тази насока – по-високия доход, по-модерните дрехи, коли и т.н., по-друг „лайфстайл“, който техните манипулатори пакетират с антикомунизъм и либерализъм. Политическите им възгледи са резултат от желанието да принадлежат на социалната група на западната средна класа. Затова каквото им подготвят от запад, това имат и те като възгледи и предпочитания. Така стават изцяло подвластни на западните манипулатори в лицето на НПО, Европейските структури, Западните медии, чуждите посланици и т.н. Не случайно именно медиите на Прокопиев им лепнаха етикета „умни и красиви“, които „протестирали различно“. Разделиха ви, противопоставиха ви едни на други. Е, господа „красиви и умни“, доволни ли сте днес от резултата на вашия протест? Дори Орешарски не свалихте, свалиха го тримата американски сенатори. Какви са следващите ви стъпки? Украинизацията на България?
Независимо миналите протести, пред вас днешните протестиращи стоят същите въпроси. Какво очаквате да постигнете и как си представяте промяната? Кой е тоя дето ще ви даде, ще ви направи, ще ви вдигне заплатите и ще ви изкорени корупцията? Мога да ви кажа, че пак ще загубите. Ще загубите, защото не познавате "системата" срещу, която се борите. Не я познавате, не четете, не се интересувате, не се задълбочавате. Това важи и за „интелигентните“, всъщност особено важи за интелигентните, защото онова което "системата" предлага като обучение всъщност е дезинформация и индоктринация, разпространение на култивирано невежество. Особено в областта на икономиката и политологията, но особено на икономиката. Днешния „икономикс“, дами и господа, не е наука, той е класова идеология, в която се преплитат добре подбрани лъжи. Особено по отношение на свободния пазар и икономическото развитие. Но е модерно, нали? Модерно е, сред образованите и интелигентните, успешните, мобилните, младите, креативните с високите доходи. Усещате ли клишето? Не! Ами продължавайте да протестирате против "системата". Продължавайте да протестирате за фалшиви ценности. Вашите протести са част от "системата"! Те са предвидени от "системата" и систематично овладявани от "системата". Същото се отнася и за ония, които протестират за ток и бензин и прочее за всички всички, които протестират без да разбират "системата". Гледате Чехия, Унгария, Полша, ама не можело ли и ние така? Ами не може. Ние не сме в центъра на Европа а в периферията, а в центъра на София стоят паметник на руски цар и църква на името на оня, който разгроми Тевтонския орден при Чудското езеро и шведите при река Нева. Затова в "системата" ни е отредено друго място, различно от това на чехите унгарците и поляците. Ние не сме нито чехи, нито поляци нито унгарци и това си личи. Щото последните вече осъзнаха, че Европейският съюз им пречи в много отношения и започнаха да се противопоставят на Брюксел. А ние, не, ние сме най-добрите „партньори“! Направо първенци по послушание! Затова сме на опашката затова сме най-зле. „Влакът“ на чехите поляците и унгарците е безвъзвратно изпуснат. Ние не бяхме допуснати до него. Сега ние имаме нужда от друго решение и това решение е напълно антиевропейско. Свободният пазар със страните от ЕС е основната спънка пред развитието на България. Нямам нито възможност нито желание да ви убеждавам тук в това си твърдение. Намерете си литература, четете. Свободен пазар са налагали навремето западните страни над колониите си, докато помежду си са прилагали протекционизъм. Факт, изхвърлен от днешния „икономикс“, както и много други подобни факти, противоречащи на класовата доктрина на неограничавания капитализъм. Тази „система“ не е българска, не е наша, тя е глобална! Не се лъжете, че „българският“ капитализъм бил такъв, ама там някъде си на Запад бил друг. Няма такова нещо! За да бъде оня Западния капитализъм такъв какъвто е, нашият трябва да е точно такъв, какъвто е. Защото това е една система, система на малко богати и много бедни. Система, в която не е имало, няма и няма да има изравняване. Векове наред колониите са били под властта на Запада. Защо не са се изравнили с него? Защото Запада не прави другите богати, Запада прави себе си богат. Всички изминали пътя от беден към богат са го извършили в борба с богатите страни, а не в „партньорство“ с тях. Да очаквате ЕС или САЩ „да ни оправят“ е все едно да очаквате вълкът да пази стадото.

![](/static/images/protest2018.jpg)

Протест 2018. Цената на горивата зае мястото на цената на тока?

Господа протестиращи, днес отново искате да ви се даде, да ви се направи, но някой друг да го направи. Да “слезе от небето със зюмбюл” и да ви реши проблемите. Е няма да стане. Няма да стане. Защото тази система не е за вас. Тази система е за други. На вас държавата ви я отнеха през 90-те, но вие тогава проспахте този момент или още по-зле – викахте “кой не скача е червен”. Днес трябва да си вземете отново държавата, но никой няма намерение да ви я дава. С шествия протести и блокиране на пътища няма да стане. Докато не разберете "системата", в която се намирате, няма да я промените, още по малко пък някой ще я промени за вас. Затова, както вие живеете по-зле от бащите и/или дядовците си, така и вашите деца ще живеят по-зле от вас.  
 Какво да направите ли? Направете партия! Направете я със собствени усилия, със собствен членски внос. Бедни сте, ами бедни и ще си останете, няма да ви се даде! Няма! Трябва да отделите от собствената си бедност, или пари или усилия, а най-добре и двете. Направете си партия, изберете собствени лидери, покажете, че има честни хора, сред вас! Ако сред вас няма, то какво искате? Четете, учете, изучавайте "системата", вместо да позволявате тя да ви заблуждава и приспива с лъжливите си мантри и обещания. Отворете си умовете за новото, мислете, търсете. Без това нищо няма да стане, нищо! Защото пак повтарям, тази система не е за вас, тя е за други хора, ако вие не станете единни силни, компетентни и разумни, няма да постигнете нищо! Ще си останете една тълпа, която периодично изскача за да повряка по улиците. Ако нищо от това не можете, то поне публично почетете паметта на ония трима души, които имаха смелостта да се самозапалят в името на вашата кауза. Изправете имената им пред лицето на властта, така както онези навремето натикваха Ян Палах пред очите ни. Така ще покажете, че цените живота, или поне че имате памет, а не сте като бандерлогите на Киплинг, които не помнят какво са искали вчера, а утре ще забравят, какво са искали днес. Само постоянно организирано движение със свое име, символи и герои, може да противостои на "системата"! За себе си вече не можете да го направите, късно е, направете го за своите деца!

                                            Кихано
                                            20 ноември 2018
