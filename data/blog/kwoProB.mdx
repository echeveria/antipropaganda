---
title: ' Какво проваля България?'
summary: 'Не знам дали “Гласът на Америка” и “Свободна Европа” (и двете американски и управлявани от една и съща организация) още съществуват, но “Дойче веле” п...'
date: '2009-12-07'
tags: ['архив']
draft: false
authors: ['Кихано']
---

# Какво проваля България?

Не знам дали “Гласът на Америка” и “Свободна Европа” (и двете американски и управлявани от една и съща организация) още съществуват, но “Дойче веле” продължява да бълва класова пропаганда срещу източните народи. Под заглавието “Какво проваля България?” в интернет бе публикувана статия (1) на Соня Каникова от Deutshe Welle. Какъв мислите е отговора? Познахте – корупция. Е, има и други. Спадащото доверие към правителствата на България, особено от страна на ЕС, липса на прозрачност в управлението.

![](/static/images/BojkoAleks.png)

Отказваме се от Бургас-Александрупулус.

За съжаление статията, и класацията “Провалени държави”, за която съобщава са пълен фарс и тотална пропаганда. Онова което проваля България, а и не само нея е липсата на силни личности, на национално единство и следването на фалшиви идеали. С фалшиви идеали ни зареждат умишлено тъкмо западните страни, тъй като имат изгода от това. Като се направи бегъл анализ на икономическата история на света (2) става напълно ясно, че комбинацията от свободен пазар и западна “демокрация” фактически осъществява целите на британската колониална политика от 18 и 19 век. България и съседите й в използваното от “Дойче веле” изследване, Русия и Кувейт (както и останалите страни в групата предполагам) имат статут на колонизирани страни. Корупцията е последствие от колониализма. Винаги е било така. Ако едно правителство се опъне на Запада, ще загуби подкрепата му, а с нея и финансовите изгоди. За много българи това е "изолация от цивилизацията". Смешно, но точно това ни проваля щото на следващите избори ще гласуваме за друга партия която няма да ни "изолира от цивилизацията", но ще предава националния интерес. Така че ние сами се поставяме в подчинено състояние поради криворазбрана "цивилизация". Както виждате, тази пропагандната статийка на “Дойче веле” също играе на тази струна - на запад ли сме вървяли или на изток. Сякаш като събереш магарето с конете и то кон ще стане. Сервилниченето на правителствата на колониите е необходимо условие за пребиваване във властта. Затова Бойко Борисов толкова рязко се изметна за руските проекти след среща с посланици от Европейския съюз (3).

Подмятанията на статията за “руската зависимост” са друга основна теза с която ни манипулират. Тя също е пълна и фундаментална глупост. Първо, очевидно ние сме зависими от Запада, а не от Русия: В ЕС сме и ЕС ни се меси дори за водопроводите и канализацията, да не говорим за атомните централи. В НАТО сме, имаме американски бази на територията си, а наши войници участвуват в несправедлива окупация в името на интересите на Запада. Почти всички банки в България са чужди и … познахте, няма нито една руска, или даже китайска или корейска, всичките са западни. Второ, самата Русия е колонизирана страна и зависи от същия тоя Запад. При тези условия, да се говори за “зависимост от Русия” и някакъв “избор” в термините на “изток”-“запад” е пълна глупост. Самата “енергийна зависимост” на Западна Европа от Русия е пропагандна химера. Русия зависи от износа на нефт и газ. Русия се натиска да изнася, а не Западна Европа да купува. Пропагандните лъжи на Запада просто нямат край. Жалко е колко невежи са хората, та позволяват да бъдат лъгани по толкова елементарен начин. Не мога да разбера, до кога ние ще се държим пред Запада като наивни туземци.

Най-много ни проваля западният неоколониализъм, нашето неразбиране на неговата същност и липсата на силни личности в политиката, които да отстояват нашите интереси срещу Запада. Приказките за “зависимост от Русия” като на България така и на Западна Европа са чисто пропагандна схема без връзка с действителността.

Кихано 23 юни 2010

(1) Какво проваля България?
(2) Диктатура, демокрация, икономика
(3) Отказваме се от Бургас - Александруполис

[Какво проваля България?](https://www.dw.com/bg/%D0%BA%D0%B0%D0%BA%D0%B2%D0%BE-%D0%BF%D1%80%D0%BE%D0%B2%D0%B0%D0%BB%D1%8F-%D0%B1%D1%8A%D0%BB%D0%B3%D0%B0%D1%80%D0%B8%D1%8F/a-5721919)

[Диктатура, демокрация, икономика](DDI.html)

[Отказваме се от Бургас - Александруполис](http://news.ibox.bg/news/id_2066548234)
