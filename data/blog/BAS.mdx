---
title: ' За БАН и правенето на наука'
summary: 'Веднага след изборите написах един скептичен текст относно правителството на Бойко Борисов. Когато писах, че в него има три неудачни назначения обаче...'
date: '2007-04-14'
tags: ['архив']
draft: false
authors: ['Кихано']
---

# За БАН и правенето на наука

Веднага след изборите написах един скептичен текст относно правителството на Бойко Борисов. Когато писах, че в него има три неудачни назначения обаче въобще не очаквах, че едно от тях ще се окаже чак такава издънка. Предполагам се досещате за кого става дума. Намерението ми да опиша комичното поведение на това правителство засега се осуетява от липсата на време, но не мога да подмина наглостта и невежеството на човека заел поста финансов министър. Да наричаш хората с обидни епитети и определения е признак на ниска култура. Да обиждаш граждани на страната, на която си министър и то от позицията на министър е не просто липса на култура. Това е наглост и безочие, което с много надминава тези на ония които „разваляха седянката”. Да, става дума за изказването на Дянков за Българската Академия на Науките (1). Нека цитираме великия финансист „В БАН не правят наука, а работят „феодални старци".” „Според него [Дянков] с упреците си, че в Бюджет 2010 се съкращават средствата за наука, президентът всъщност защитава своите приятели в БАН. По думите на Дянков наука по света се развива в университетите, а не в центрове като БАН. „Самата идея за БАН е от сталинистко време", отбеляза той.” Четири изречения и всичките неверни. Макар и по-умерено Борисов подкрепи изцепката на министъра си (2). И накрая, през „Дойче веле” в същия дух абсолютно неадекватно се изказа социолога Андрей Райчев и в типичния за него омотан стил прави заключението, че Дянков бил прав (3).

[скептичен текст относно правителството на Бойко Борисов](prawit.html)

Хайде сега да поровим интернет и да видим колко е прав министъра. Да започнем от очевидните глупости.

„Самата идея за БАН е от сталинистко време", отбеляза той.”

Дянкооов Дянков, миналия месец чествахме 140 години от основаването на БАН (4). Явно Дянков е проспал събитието. Да беше поне попрочел някъде та да не се излагаш. „БАН е създадена като Българско книжовно дружество (БКД) от Общо събрание, проведено на 12 октомври 1869 г…. На 6 март 1911 г. БКД се преименува в Българска академия на науките.” Но може би Дянков не знае кога е управлявал Сталин? Нека му кажем от 3 април 1922 до 5 март 1953. И да е искал да даде идеята за академия на науките не би могъл. Роден е на 18 декември 1878 9 години след създаването на БКД. БАН няма нищо общо и със социализма. БКД се прекръщава на БАН 6 години преди Великата октомврийска социалистическа революция. Дянков се проявява като невежа.

„…с упреците си, че в Бюджет 2010 се съкращават средствата за наука, президентът всъщност защитава своите приятели в БАН”

Това въобще е недоказуемо твърдение. Кои са приятелите на Първанов в БАН? Може ли да ги посочи поименно? И дори да са приятели на Първанов това не означава, че са лоши учени. „Приятели на Първанов” е ненаучен критерий. Логиката на Дянков не показва държавническа мъдрост, а детинска груповщина. Тия са от нашата улица,а ония са чуждите. Счупи им ченето. Къде тук е мисълта за българските наука и образование?

„…наука по света се развива в университетите, а не в центрове като БАН.”

Абсолютно невярно. В Германия има цели групи от научни институти обединени в дружества (асоциации или общества) на имената на Лайбниц, Хелмхолц, Макс Планк и Фрауенхофер. Всичките са на издръжка на федералния бюджет в основната си част с изключение на Дружеството за приложна наука Фрауенхофер в което само 1/3 от постъпленията са държавни. Отделно имат два големи държавни института по стандартизация PTB и BAM. Франция има CNRS - също система от научни институти из цялата страна. САЩ имат 21 големи национални лаборатории. Така че това което Райчев и Дянков повтарят просто не е вярно. А и да е, парите пак трябва да се дават - само че на университетите. Но смесването на преподавателска и научна дейност не винаги е ефективно. Таблица 1 дава представа за размера и източниците на финансиране на научни институти извън университетите. Средният дял на държавното финансиране на тези институти е 81% като само дружеството за приложна наука Фраунхофер прави изключение. Това дружество работи в тясна връзка с индустрията на Германия и получава финансирането си от нея. Пита се обаче къде е българската индустрия, която би финансирала подобно нещо?

[PTB](http://www.ptb.de/index_en.html)

[BAM](http://www.bam.de/en/index.htm)

[21 големи национални лаборатории](http://www.energy.gov/organization/labs-techcenters.htm)

Така стигаме до другата неистина (не казвам лъжа защото според мен става дума просто за невежество) казана от Дянков - „В БАН не правят наука, а работят „феодални старци". Оказва се обаче, че процента държавно финансиране на БАН е същото като във Франция и Германия т.е. БАН си докарва толкова договори на единица държавно финансиране колкото и основни научни институти в Западна Европа и за тези договори, които най-често са европейски, се конкурира със същите тези западни институти които са от 10 до 12 пъти по-добре финансирани! Е какво повече искате от БАН?

Какви открития била направила БАН през последните години? - пита Райчев. А Райчев може ли да дефинира какво е откритие и да даде статистика какво другите страни или българските университети са "открили" през последните 30 години? Критерия за научна продукция и ефективност е съвсем друг, но явно не е известен на "специалиста" Райчев. При мижавото финансиране, което получават в сравнение с западните си колеги, българските учени се справят много повече от добре, особено в точните науки. Цинично е да се искат съвременни открития при лабораторна техника замразена на ниво от 1980-та година. А техниката е на това ниво защото през всичките тези години науката въобще не се финансира. И как предлагат умниците да решат въпроса? Като намалят още финансирането. Логиката е, огъня като не гори, дайте да пестим дървата, може пък да се разгори.

Следващата полуистина на Райчев е, че по света имало институти дето се били самоиздържали. Няма такива. Има само научни институти които са прикрепени или направо създадени от големи фирми и се занимават предимно с тяхната развойна дейност. Пример са институтите на дружеството Фрауенхофер в Германия. Нямам нищо против такива институти да има и в България. Само намерете фирмите които да ги поддържат. А иначе масово в целия свят науката се финансира от държавата. И ще продължава да се финансира от държавата защото възвращаемостта от научната дейност действително е голяма, но не е пряка и бърза, както при търговията или производството. Затова само държавите и едрите корпорации могат да си позволят да имат наука. Самоиздържащи се научни институти при това в България - това граничи с абсурда. Достатъчно безумни разрушения се направиха през последните 20 години, нека поне от науката пощадим това, което е останало, за да не ни се налага след време да стартираме от нулата.

Да, високата средна възраст на учените в България (не само в БАН) е факт, но факт, който отново следва от ниското финансиране. Кой млад човек ще се хване на работа в науката за 400 лева заплата? Как ще изхранва семейство с тези пари? При условие че на Запад заплатата е до 10 пъти по-голяма? И това е състояние продължаващо 20 години! Е откъде да дойдат тия млади? Какъв авторитет се създава на българските учени с изказвания от рода на тия на Дянков и Райчев? Как ще привлечеш млади хора в институти дето "от 30 години едно откритие не са направили", или в "сталински структури"? Изказванията и на Дянков и Борисов въобще са далеч от всякаква държавническа мъдрост, а за Райчев да не говорим (той има лични интереси).

Другото което господата не разбират е, че именно старите кадри имат знанията, международния опит и връзки, а няма на кого да ги предадат. Безогледното премахване на старите кадри без те да се заместят от млади хора които да поемат натрупания през годините опит само ще навреди на българската наука. Освен това в науката най-важен е научния критерий. Затова БАН има значителна автономност и сама решава как да избира ръководните си кадри. Да, в БАН има проблеми, има несменяеми хора чиято роля е съмнителна, но коя организация в България няма проблеми? Нима държавната администрация няма проблеми? Освен това, не всички институти са на едно и също ниво. Има напреднали има и изостанали. Не може като Дянков просто да се „удря с теслата”. На фона на състоянието на страната голяма част от институтите на БАН се справят достатъчно добре. Какво получават вместо подкрепа?

Темата за БАН се подхваща периодично при всяко правителство. Целта разбира се е собствеността на БАН. Това Райчев го обявява в прав текст (3) - „като собственост на БАН са замразени няколко милиарда евро.” Идеята е да се разпродаде тази собственост, та да се „освободят” милиардите. Мине се не мине и се сещат за апетитните имоти на БАН (например в София на бул. Шипченски проход и на 7-ми километър в „Младост 1”, Що МОЛове могат да се направят!) и пробват, дали правителството ще се излъже. Е, това точно правителство има много шансове да се излъже. За съжаление.

# Заключение

Дянков, Борисов и подгласниците им, като Райчев не са прави в нито едно свое твърдение за Българската академия на науките. С тези си изказвания, волно или неволно заблуждават гражданите и ги водят към решения, които не са в техен интерес.

Причините за поредната кампания срещу БАН най-вероятно се коренят в нечии лични икономически интереси и в общото невежество по отношение на това какво представлява БАН, каква е дейността му и как се справя с нея. За съжаление невежеството е на особено високо ниво - финансов министър и премиер. Именно това невежество, както и безумните политически пристрастия на това правителство създават опасност разрушителните частни интереси да навредят на България за пореден път лишавайки я от едно все още сериозно работещо, доколкото условията позволяват, звено. Ако имате поне малко грижа за това България да остане сред цивилизованите страни то защитете БАН от правителството.

Кихано 17 ноември 2009

(1) Дянков обиди БАН
(2) Има „феодални старчета" в БАН, съгласен и Борисов (3) Скъпо, грозно и не рита. Що е то? (4) 140 години от основаването на БАН (5) Сайт на дружеството (6) Сайт на дружеството (7) Сайт на дружеството (8) Сайт на дружеството (9) Сайт на CNRS (10) Википедия за БАН

[Дянков обиди БАН](http://news.ibox.bg/news/id_1334158501)

[Има „феодални старчета" в БАН, съгласен и Борисов](http://news.ibox.bg/news/id_310903133)

[Скъпо, грозно и не рита. Що е то?](http://money.ibox.bg/material/id_256049237/#clist)

[140 години от основаването на БАН](http://news.sutrin.com/news_18406.html)

[Сайт на дружеството](http://www.helmholtz.de/en/about_us/profile/)

[Сайт на дружеството](http://www.fraunhofer.de/en/about-fraunhofer/)

[Сайт на дружеството](http://www.wgl.de/?nid=ubu&nidap=&print=0)

[Сайт на дружеството](http://www.mpg.de/english/aboutTheSociety/aboutUs/factsAndFigures)

[Сайт на CNRS](http://www.cnrs.fr/en/aboutCNRS/key-figures.htm)

[Википедия за БАН](http://bg.wikipedia.org/wiki/%D0%91%D0%90%D0%9D)
