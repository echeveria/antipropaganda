---
title: ' Странични жертви '
summary: 'Помните ли „Големия шлем“ на президента Георги Първанов? През януари 2008 той подписа с Путин договор за изграждане на три енергийни проекта петролоп...'
date: '2010-11-01'
tags: ['архив']
draft: false
authors: ['Кихано']
---

# Странични жертви

Помните ли „Големия шлем“ на президента Георги Първанов? През януари 2008 той подписа с Путин договор за изграждане на три енергийни проекта петролопроводът "Бургас - Александруполис", АЕЦ "Белене" и газопроводът "Южен поток". През юли 2009 избрахме „големият мъжкар“ Бойко Борисов за премиер. Още тогава бяха изказани предположения, че той ще спре всички руски енергийни проекти. Така и стана. Вярно „Южен поток“ го спряха трима американски сенатори едновременно със свалянето от власт на правителството на Орешарски. Но това е само елемент от картината „те заповядват – ние изпълняваме“, в която Бойко Борисов се вписва най-дълго. Спрян беше и проектът за АЕЦ „Белене“.

![](/static/images/GasPriced.png)

Цена на газа в Европа през последната година.

Сега се вижда, че всички тези диктувани ни от чужбина действия, са били погрешни, а загубите са огромни. Не говоря само за пропуснати ползи, например от транзита на газ или от продажбата на електричество. Говоря за близкото бъдеще, в което цените на енергоносителите ще са доста високи, а ние нямаме нито газ нито електроцентрали. АЕЦ Белене днес можеше да е построен и да сваля цените в нашата изстрадала родина. Ония, платени от чужбина „експерти“, които писаха, как нямал да се изплати АЕЦ Белене и проектираха цените на тока сега могат да си скъсат дипломите. Всъщност не могат, щото нямат такива.

Тук трябва да добавим и останалите загуби, които търпи българският народ, като например предоставянето на добива в чужди ръце. Най-яркият пример е „Дънди прешъс“, която изнася българското злато буквално безплатно (по концесионния договор и дължи 1.5% от добитото и въпреки това, компанията ни лъже като занижава добивите си). Американските „Марици“, заради които през 2013 имаше специален принос в цената на електричеството, са друг такъв пример. Чуждите ЕРП-та, големите търговски вериги, както и всички чужди инвеститори са тук за да печелят от нас. Никой не е забогатял, като продава евтино труда си. А нашите управници 32 години се чудят на кого да ни продадат като евтина работна ръка.

Не случайно се сринаха образованието, културата, спорта, науката, отбраната … всичко се срина. Запада донесе на хората такава аморалност, каквато тук не бихме измислили и за 300 години (Това между другото е факт. Възходът на западната аморалност започва още през XI век, с отделянето на Римската църква от християнската и придобива особен размах с появата на протестантството.) Присъединяването ни към Западната политикономическа, социална и мировозренческа система се оказа катастрофа за нас. Най-тежката загуба е нравствената - това че станахме по-лоши.

Да, след разпада на СССР ние нямахме особен избор. Предателството на Горбачов е трагедия за целия (бивш)православен свят. Но може би този ход на събитията беше необходим, необходим за онези наивници, които смятаха, че „прегръщането“ със Запада е възможно. След 32 години е ясно, че прегръдката със Запада е смъртоносна. С войната в Украйна обаче нещата се обръщат Русия се измъква от смъртоносната прегръдка и отново ще бъде защитена от „желязна завеса“. И отново с Русия е целия незападен свят, както навремето беше със СССР. Русия и Китай заедно са непобедими, а Запада вече е неадекватен на създалата се ситуация. Западът е бита карта. Неговият свят свърши.

За съжаление ние отново сме на грешната страна и под диктата на Запада постъпваме неадекватно. Санкциите налагани на Русия естествено ни поставят от губещата страна на бъдещата „желязна завеса“, и нанасят вреда на собствената ни икономика. Последната капка в тази насока е заявлението на Асен Василев, че няма да подновяваме договора с ООО „Газпром“, за доставка на газ, който изтича в края на тази година. И това при условие, че ЕС не наложи ограничения за доставката на газ от Русия. Руският газ все още тече към Европа, а нещастните европейци „хапят ръката, която ги храни“. Германия предвижда да се освободи от руския газ до 2027 година, а ние ще се освобождаваме още тази година.

Ако няма да сключваме договор, то ще трябва да купуваме на „свободния пазар“ в Европа. Там цените силно поспадаха, след като се разбра че нито Путин ще спре газа, нито Европа ще санкционира вноса на руски газ. Към момента (20 март 2022) цената е 100.6 евро/МВтч, а Булгаргаз го продава по 114 лв/МВтч. Сиреч, ако трябва да минем на борсови цени увеличението на цената на газа ще е около два пъти. В същото време Унгария сключи 15 годишен договор с Газпром и въпреки че цената не бе обявена, по думите на Путин (към 1 февруари) тя е пет пъти под пазарната или 85/5=17 евро/МВтч или 34 лв/МВтч. Сърбия си уговори 6 месечна отсрочка при цена 270 долара за 1000 куб.м. или 270\*0.9/10.55=25.7 евро/МВтч и се очаква да сключи 10 годишен договор при условия сходни на унгарските.

Отделно пазарният фундаментализъм действа на местно ниво. Делът на продавания от Булгаргаз газ на газовата борса към 30 септември 2021 година е нараснал до 30% от 7.5% за същия период на 2020 година.

Така от солидарност с мерзката акция на Запада срещу Русия се наемаме да плащаме 4-5 пъти по-скъп газ от възможното. Не само се присъединяваме, към агресивните действия и лъжи на Запада срещу братски народ, ами и ще плащаме по скъп газ. За какво? Да ви приличаме на Украйна? Запада и нас ни жертва в битката срещу Русия. Както Зелински жертва украинците в полза на Западната агресия, така и наШТо Кире с Асенчо ни жертват заради западната агресия срещу Русия. Днес само газа и тока, утре може и друго. Ние сме без значение и докато си мълчим, както си мълчаха украинците 8 години след евромайдана, ще сме без значение. Ние даже не сме белязани за унищожение. Дори тази чест не ни е указана. Ние сме просто странични жертви на войната на Запада с Русия и колко ще страдаме няма никакво значение. Също като умиращите днес украинци.

Междувременно Кирето поуспокои народа, като отказа да отпише окончателно подновяването на договора с Газпром. Но пък за да подобрят преговорните ни позиции изгониха 10 руски дипломати. Ей тъй, за няма нищо. От злоба. Днес България не само е на грешната страна, а е на страната на злото и при всички случаи ще си плати за това. И то не толкова от Русия, колкото от фашизиращия се Запад.

Кихано 23 март 2022
