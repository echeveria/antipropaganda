---
title: 'Техники на манипулацията'
summary: 'Някои от тези, които ме познават, знаят, че имам лошия навик да коментирам в сайтовете на „Дневник“ и „Капитал“. Два сайта, чиято позиция обикновено е...'
date: '2006-07-16'
tags: ['архив']
draft: false
authors: ['Кихано']
---

# Техники на манипулацията

Някои от тези, които ме познават, знаят, че имам лошия навик да коментирам в сайтовете на „Дневник“ и „Капитал“. Два сайта, чиято позиция обикновено е необективна, крайно дясна и до безпамятство прозападна. Това са медии, които имат договор и получават пари от фондация „Америка за България“, и логото на фондацията стои на част от страниците на сайта. В „Дневник“ даже има колонка със заглавия „Анализи и коментари“ и „Избор на редактора“, в дясно, непосредствено под снимките с главните новини, в която списват „светила“ от българските мозъчни тръстове, като набедения за професор Евгени Дайнов, Юлия Иванчева, Даниел Смилов, Иван Бедров, Иван Кръстев и други видни наши и дори чужди соросоиди. Кризата в Украйна, разпали духовете и наложи засилване на пропагандния натиск от страна на западните и нашите прозападни медии. „Дневник“ и „Капитал“ разбира се са абсолютно необективни. Тяхната „свобода на словото“ се състои в безкритично папагалско повтаряне на западната позиция и откровените западни лъжи. Вчера например пуснаха невероятна компилацийка (1) от две английски статийки, една от Гардиън (2) и една от Телеграф (3), които са образец на западната медийна манипулация по адрес на Русия. Темата е, дали Русия ще нападне Молдова. Страх в Молдова! Каква фантастика е това предстои да видим и дори да се посмеем.

# Американски генерал – „Руските войски владеят телепортация.“

Темата разбира се не е дело нито на „Капитал“ нито на споменатите два английски вестника. Те само изпълняват. Темата е зададена от САЩ. Някой си генерал Филип Брийдлъв от ВВС на САЩ казал, че имало струпани руски войски по източната граница на Украйна, които били готови да влязат в Приднестровието, за да се отдели от Молдова в самостоятелна, непризната от никого, включително от Русия, република (4). Ако погледнете къде е Приднестровитето веднага ще разберете, че този генерал или лъже или е слънчасал. Приднестровоето е на западната граница на Украйна, между Украйна и Молдова. Разстоянието от Тираспол, столицата на Приднестровската молдавска република, и най-близката точка на източната граница на Украйна (в близост до Куйбишево) е около 900 км и, което е по-важното, минава през територията на Украйна - Фигура 1. Далеч по-близо е Крим, който вече е руски. Оттам до Тираспол са само 500 километра. Но каква географска гадост – пак през Украйна. Така че няма начин руските сухопътни войски да стигнат Молдова, без да минат през Украйна. А ако ще минават през Украйна, то трябва да се говори за война с Украйна, а не с Молдова. Американският генерал явно е скаран с географията или, понеже е от военовъздушните сили, смята, че анексирането е форма на бомбардиране. И в двата случая човек с такива „познания“ няма място във висшия военен състав. Или пък генералът е забравил, че Русия не е САЩ и не може да напада във всяка точка на света. Както и друг път съм писал, приписването на собствените форми на злодейство върху нарочените жертви е признак на американската патология.

[и друг път съм писал](imperianazloto.html)

![](/static/images/Pat.png)

Фигура 1 Най-късият път от точка на източната граница на Украйна, до столицата на непризнатата Приднестровска молдавска република е 878 километра. Според американския генерал Филип Брийдлъв, руските войски могат да преминат това разстояние без да нарушат границите на Украйна? Изглежда това ще стане с телепортация?!?

# Клепането на жертвата – практика на световния полицай

Е, най-вероятен е третият вариант – на генерала му е дадена задачка да клепа руснаците. Този вид клепане не е прецедент и обикновено предхожда нападенията извършвани от САЩ. Два примера могат да бъдат дадени само с Ирак. Единият не се нуждае от много обяснения. Това бяха твърденията, че Саддам Хюсеин имал оръжия за масово поразяване, на които се основаваше теорията за „димящото дуло“, с която американските войнолюбци оправдаваха агресията си в Ирак от 2003 година. Сцените с лъжите се разиграваха на най-високо ниво – в ООН, от американските военни в лицето на ген. Колин Пауъл. Е, американците превзеха Ирак, оказа се, че не само не е димящо, ами въобще няма дуло.

Вторият случай е по-малко известен и се нуждае от малко преразказване. Той касае първата война в Персийския залив. Преди нея Саддам е пръв приятел на американците. Точно те му дават химическите оръжия, които употребява във войната с Иран и после срещу кюрдите. Кучи син, ама наш кучи син – както каза един американски президент. През 1990 американският посланик в Багдад, Ейприл Гласпай говори със Саддам уверявайки го, че Ирак е добър приятел на САЩ, а Кувейт е лош неприятел на САЩ и няма съмнение за това как да се уреди пограничния спор между Ирак и Кувейт (5). Саддам го е разбрал като намек, че САЩ искат да нападне Кувейт. Като добър приятел на САЩ Саддам превзема Кувейт за два дни. Тогава САЩ обръщат плочата и започват да доказват, че Саддам е престъпник и че именно САЩ трябва да се намеси, а не международни сили. Разбира се, Саддам е престъпник, което поставя въпроса защо е оставен на власт след като САЩ освобождават Кувейт, но тук интересът ни е друг. Американските военни (ген. Колин Пауъл и ген. Норман Шварцкопф със съучастие на Дик Чейни) показват на краля на Саудитска Арабия подправени сателитни снимки показващи как Саддам струпва войски на границата на страната му и го убеждават, че ще последва нападение. Японците обаче публикуват сателитни снимки, на които се вижда, че Саддам не трупа никакви войски. „Ей Би Си“ купува други по-късни снимки, на които се вижда тъкмо обратното – увеличаване на американските войски в Саудитска Арабия (5). Американските военни отново си служат с лъжа.

С тази война е свързана и друга лъжа, вече домашна, насочена към американския народ. Кувейт финансира кампания за обработка на общественото мнение в САЩ. Изпълнението на кампанията е поръчано на американска ПиАр компания, чийто директор е бивш началник на кабинета на Буш старши, когато той е бил вицепрезидент на Рейгън. Те изправят пред американския Конгрес свидетелка – млада кувейтка, медицинска сестра в родилно отделение. Тя разказва, как иракските войници нахлули в отделението и взели кувьозите изхвърляйки бебетата от тях (интересно защо са им били кувьози?). После се оказа, че младата кувейтка е дъщерята на кувейтския посланик в САЩ и въобще не е била в Кувейт по времето, за което свидетелства (5).

Точно в светлината на това традиционно лъжене на американските военни и политически среди следва да се разглежда и изказването на генерал Брийдлъв, че руските войски от източната граница на Украйна ще направят десант зад западната й граница. Излага ли се генерал Брийдлъв с тази откровена глупост? Разбира се че не. За своите той изпълнява задача, а американския народец е толкова „напушен“, пардон „начетен“, че не знае къде на картата се намират големи страни като Иран и Ирак, та камо ли Молдова. Политическата и историческата им култура е по-ниска от тази на сенатор МакКейн, който още праща дописки до вестник „Правда“, смятайки че той още е централен ежедневник в Русия. Показателно е, че според агенция „Ройтерс“ генералът е направил това изказване на събиране организирано от небезизвестния мозъчен тръст „Джърман маршъл план ъф ЮЕс“ (6), който финансира мозъчни тръстове по целия свят, включително у нас. Вече никак не е чудно, че именно „Капитал“ отделя толкова внимание на тази „новина“. Кръгът на дезинформация се затваря.

Изказването на генерал Брийдлъв не е и случайно или изолирано и не е и първото по темата. То е част от кампания, в която участват английските Гардиън и Телеграф (2, 3) и разбира се преписвачите от „Капитал“ (1). В кампанията се включва и Жан-Клод Юнкер, бивш премиер на Люксембург и кандидат за председател на Европейската комисия (7). Така няма никакво съмнение, че става дума за американкса/натовска лъжа, при това смехотворна, тъй като предполага, че руските войски безпрепятствено някак си ще прекосят Украйна, без да нарушат суверенитета й и без да предизвикат „ответна реакция от международната общественост“, сякаш Запада вече е прежалил Украйна, та ще защитава Молдова. Това е акция едновременно на оклеветяване на Русия и на сплашване на западняците с Русия.

# Долнопробна, но политкоректна журналистика

Нека сега видим схемата на манипулация на Гардиън и Телеграф. Двете статийки са като сестри близнаци и очевидно са родени от един и същ родител. Например, и двете интервюират хора от Молдова и Приднестровска република Молдова. Тоя подход е манипулативен, тъй като могат да се намерят хора със всякакви мнения, от които накрая се избират „правилните“. Но дори и да не се избират, малкия брой интервюирани, както и пропускането на въпросите на които са отговаряли прави мненията непредставителни и лесно манипулируеми. Колкото и разпространен да е тоя метод той е ненадежден. И въпреки това не говори против Русия.

И в двете статийки се интервюира (ако въобще някакви интервюта или разговори са се състояли) по една баба пенсионерка от Приднестровието. Едната е на 82 години и говори така, сякаш Путин връща СССР. Манипулацията тук е ясна. Вече има натрупан негативизъм към СССР от пропагандата по времето на Студената война, нека го използваме. Нищо че Русия е капиталистическа страна и самото обкръжение на Путин е антисъветско, което личи от признанията за Катинската трагедия и фалшивите документи "доказващи" съветската вина, които висят на сайта на Руския федерален архив. Е, 82-годишната баба може и да бърка капитализма със социализма, но не вярвам журналиста списал тая статийка да ги бърка. Напротив, не ги бърка. Именно затова и двете статии чертаят разделителна линия между Молдова и Приднестровието. И двете описват Приднестровието като едва ли не република от СССР. Особено ги дразни паметника на Ленин и съветския стил архитектура, сякаш в Кишинев са съборили всяка сграда построена по времето на СССР. Естествено, западния читател, наплашен от СССР и „комунизма“ сега следва да пренесе страха си към Русия. Телеграф „цитира“ 19-годишен младеж от Приднестровието който казва „Страхувам се от ЕС. Те са много различни от нас. Ние имаме руски души“. На западния читател това трябва да каже – „Те, тия дето искат Путин не са като нас, те нещо са ненормални и вие трябва също да се страхувате от тях от Путин, от руските души.“

[фалшивите документи "доказващи" съветската вина](Katin.html)

Другата разделителна линия, която статиите прокарват е „приднестровски пенсионери, които висят на врата на държавата“, срещу „успешни и инициативни бизнесмени от Кишинев“ – тема толкова любима на „Дневник и „Капитал“ и която те заедно с нашите мозъчни тръстове толкова много експлоатираха по време на „протеста на красивите и успешните“. Естествено, един бизнесмен пролет не прави и въпреки него Молдова е сред най-бедните страни в Европа. Тоя бизнесмен, винопроизводител, представете си, изказва надежда, че като влезела Молдова в ЕС щял да купува земя и да се разраства? Къде по-точно ще я купува тази земя? В Германия или във Франция? Ами нека пита кой у нас купува земя и как се въртят земеделските евросубсидии. Подмята се, че Русия наскоро забранила вноса на вино от Молдова по политически причини. Въобще се премълчава, че молдавския алкохол е доста некачествен и вносът му в Русия е периодично прекратяван поради несъответствие с нормите за безопасност. В частност за виното – поради наличие на вредния дибутилфталат. История на която може да се вярва имайки в предвид качеството на алкохола, който се продаваше у нас преди време.

[протеста на красивите и успешните](Protesta.html)

И накрая, съвсем неуместно се споменава мнението на работник от Кишинев (3) – „Това което се случи в Крим може да се случи и на нас.“ На кои „вас“? Кишинев не е заплашен от присъединяване към Русия, Приднестровието било заплашено. Но пък както и двете статии показват, хората в Приднестровието искат точно това да им се случи и е много интересно защо този кишиневски работник трябва да говори или отсъжда за хората в Приднестровието и да призовава за закрила от ЕС? Сиреч, ЕС трябва да предотврати това, което хората от Приднестровието искат.

Гардиън набляга и на друго дихотомично разделение от догматиката на прехода – стабилност и застиналост срещу динамичност и развитие. Затова няколко пъти се споменава как хората в Приднестровието искали стабилност, като в СССР, и естествено са „застинали“ в съветски стил архитектура.

И трите статии в Гардиън в Телеграф и в Капитал пропускат твърде важния факт, че Молдовците подписаха договор за асоциация с Европейския съюз на същата среща, на която Украйна отказа. И това остана без каквато и да било санкция от Русия за разлика от Украйна, в която Запада организира преврат с множество жертви. Факт абсолютно противоречащ на пропагандната постановка на трите вестника. Затова и не е споменат. Не е споменато също и че молдавската опозиция е против асоциирането с ЕС, т.е. в самата Молдавия няма единодушие относно ЕС.

Другият факт, че самата Русия не е признала Приднестровската Молдавска Република вероятно е раздвоил авторите, но са предпочели, че ще натежи създаденото от тях клише „изолиран от всички“, „непризнат от никой“, сиреч дамгосан, наказан, различен. Плашило с което плашат всички, включително Русия, а практически разчитат на проявата на конформизъм от страна на читателя.

# Заключение

Написах повече отколкото тази лъжа заслужава. Очевидно, никаква руска агресия не заплашва Молдова. Твърдението, че руските войски ще „прехвръкнат“ през Украйна и ще нападнат Молдова са смехотворни, ако и да са казани от американски генерал. Напълно се пропуска факта, че Молдова вече подписа договора за асоцииране с ЕС и реакция от Русия не настъпи. Очевидно става дума за манипулация, базирана на генералската лъжа и на предходна евроамериканска лъжа – че Русия е нападнала Крим. Демек, след като е нападнала Крим, значи ще нападне и Молдова. Ако се наложи намесата на Русия в Молдова, то това отново ще бъде по повод на размирици предизвикани от САЩ и ЕС по украински сценарий. Без съмнение и в Молдова САЩ и ЕС наливат пари в мозъчни тръстове и готови за преврат групи. Но до такова развитие едва ли ще се стигне. Молдова няма стратегическо географско разположение.

Макар и по-маловажна, тази манипулация е пример за начина на действие и манипулиране от западните медии. Измисля се проблем, подхвърля се от натовски генерал и около него се съчиняват маса напълно нерелевантни глупости представени така, че да очертават разделителните линии между „нас“, европейците, висшите, и „тях“ неевропейците, враговете, тия от които са различни и лоши и които „нашите правителства“ трябва да въдворят, т.е. ограбят. Представят се избрани мнения просто за да има статия. Пропускат се неудобни факти, други се споменават в погрешен контекст. Следва се пропагандния модел на дихотомични разделения познат от методите на мозъчните тръстове (8). Не случайно генералът е направил изказването си точно пред мозъчен тръст. Лъжите се нижат и следват една от друга – лъжа след лъжа и след нея друга лъжа. Нямам възможност да опиша подробно всички лъжи около украинската криза, но мога поне да ги изброя, като списъкът едва ли ще е пълен:

1. Демонстрациите в Киев са мирни. Това е изключително нагла лъжа! По медиите фактически не можеха да се намерят кадри без палеж, без банди с каски, маски, бухалки, запалителни материали. А на някои кадри има и „мирни“ демонстранти употребяващи огнестрелно оръжие.

2. Демонстрантите не са водени и солидарни с фашизирани крайни националисти. По тази тема вече писах, че протестиращите не се разграничиха от фашизираните „Десен сектор“ и „Свобода“. Преди няколко дни хора на „Свобода“ пребиха шефа на украинската национална телевизия – напълно в духа на фашистките методи. Ако искате да видите портрета на фашиста Степан Бандера разлепен навсякъде из Киев, вкл. над сградата на киевския общински съвет то напишете „портрет бандеры на майдане“ в Гугъл. Няколко месеца преди бунтовете в Украйна Европейската комисия е обявила Бандера за фашистки престъпник, а сега застана на страната на Бандеровци в Украйна. Чудесни европейски ценности, няма що.

[вече писах, че протестиращите не се разграничиха от фашизираните „Десен сектор“ и „Свобода“.](Ukraina.html)

3. Руски войски са нахлули в Украйна. Също нагла лъжа. По договореност с Украйна Русия има право да държи до около 22000 войска на територията на Крим. Това прави излишно нахлуването на руски войски.

4. Русия е извършила агресия в Украйна. Също дърта лъжа. Що за агресия е тази, при която единствените двама убити са убити от един и същ снайперист, за който се твърди, че бил 17 годишен младеж от западна Украйна, т.е. не е военен. При това, както и снайперистите на Майдана е стрелял и по двете страни, явно с надеждата да се разпали военен конфликт, тъй като такъв няма.

5. Референдума в Крим бил нелегитимен, тъй като се гласувало под дулата на пушките. Намерете си (пак с Гугъл) кадри от референдума и празненствата след него! Ще видите радост и еуфория, а не мрачни лица подкарани от въоръжени хора. Твърдението, че руснаците в Крим са гласували насила не само не е вярно, то противоречи на всякаква логика. Първо защото мнозинството в Крим са етнически руснаци, второ защото Украйна наистина им е неуютна и наистина имаше сбивания с украинските националисти. И трето, защото е нормално да поискат да се отделят от страна, в която всяко второ правителство идва и си отива с улични сблъсъци. Факт е, че Украйна не успя да изгради държавност и отцепването на Крим е само малка част от цената, която ще плати.

6. Правителството на Яценюк е легитимно. Абсолютно и неразбираемо двуличие е, тези които твърдят, че Кримския референдум е нелегитимен заради въоръжено присъствие едновременно да твърдят, че правителството на Яценюк е легитимно. Кримския референдум се проведе без нито една жертва, без инциденти и без каквито и да било актове на насилие. Обратно, правителството в Киев дойде след палежи, побоища убийства и близо 100 жертви. Натискът и извиването на ръце от страна на ЕС, реденето на правителството от САЩ, съмненията, че лидерите на майдана и или опозицията са наели снайперистите са допълнителни фактори снемащи напълно легитимността от правителството на Яценюк.

[извиването на ръце от страна на ЕС, реденето на правителството от САЩ, съмненията, че лидерите на майдана и или опозицията са наели снайперистите](Ukraina.html)

Онова което не съм проучвал и не мога да твърдя със сигурност е дали кримския референдум не нарушава международното законодателство. Но Западът толкова често нарушава международните норми, че няма никакъв морален или правен кредит да съди Русия. Факт е съществуването на прецедента Косово. Аргумента, че там имало прекалено много насилие и затова трябвало да се отцепи от Сърбия е умопомрачителен. Първо защото предполага, че трябва да се стигне до убийства и ексцесии за да бъде позволено на един недоволен народ да се самоопредели, и второ, защото дава сигнал на всички желаещи за самоопределение народи да се впускат в насилие. Странни са тия цивилизационни западни ценности. Оставям настрана, че референдума е висшата форма на волеизявление на народа. Образцовите западни демократи отричат най-силната форма на демокрация – референдума.

В Украйна Западът затъна толкова дълбоко в толкова явни лъжи, че евроскептицизма ще нарасне главоломно. Най-големия губещ ще е ЕС, тъй като разкри лицето си на алчна, брутална и безскрупулна сила.

Кихано
26 март 2014

1. http://www.capital.bg/politika_i_ikonomika/sviat/2014/03/24/2267939_moldova_li_e_sledvashtata_goreshta_tochka/ 2. http://www.theguardian.com/world/2014/mar/20/will-ukraine-neighbour-moldova-next-east-west-europe-flashpoint 3. http://www.telegraph.co.uk/news/worldnews/europe/moldova/10718030/Fears-that-Moldovas-breakaway-republic-Transdniester-could-be-the-next-Crimea.html 4. http://www.focus-news.net/news/2014/03/23/1898751/ruskite-voyski-sa-pozitsionirani-za-navlizane-v-moldova-preduprezhdava-general-ot-nato.html 5. Оливер Стоун и Питър Кузник, „Премълчаваната история на САЩ“ изд. Милениум (2013) стр. 508-511 6. http://in.reuters.com/article/2014/03/23/ukraine-crisis-nato-idINDEEA2M06L20140323 7. http://www.focus-news.net/news/2014/03/23/1898739/zhan-klod-yunker-prizova-es-da-zashtiti-moldova-ot-rusiya.html 8. Достена Лаверн, "Експертите на прехода", изд. Изток-Запад, (2010)

[http://www.capital.bg/politika_i_ikonomika/sviat/2014/03/24/2267939_moldova_li_e_sledvashtata_goreshta_tochka/](http://www.capital.bg/politika_i_ikonomika/sviat/2014/03/24/2267939_moldova_li_e_sledvashtata_goreshta_tochka/)

[http://www.theguardian.com/world/2014/mar/20/will-ukraine-neighbour-moldova-next-east-west-europe-flashpoint](http://www.theguardian.com/world/2014/mar/20/will-ukraine-neighbour-moldova-next-east-west-europe-flashpoint)

[http://www.telegraph.co.uk/news/worldnews/europe/moldova/10718030/Fears-that-Moldovas-breakaway-republic-Transdniester-could-be-the-next-Crimea.html](http://www.telegraph.co.uk/news/worldnews/europe/moldova/10718030/Fears-that-Moldovas-breakaway-republic-Transdniester-could-be-the-next-Crimea.html)

[http://www.focus-news.net/news/2014/03/23/1898751/ruskite-voyski-sa-pozitsionirani-za-navlizane-v-moldova-preduprezhdava-general-ot-nato.html](http://www.focus-news.net/news/2014/03/23/1898751/ruskite-voyski-sa-pozitsionirani-za-navlizane-v-moldova-preduprezhdava-general-ot-nato.html)

[http://in.reuters.com/article/2014/03/23/ukraine-crisis-nato-idINDEEA2M06L20140323](http://in.reuters.com/article/2014/03/23/ukraine-crisis-nato-idINDEEA2M06L20140323)

[http://www.focus-news.net/news/2014/03/23/1898739/zhan-klod-yunker-prizova-es-da-zashtiti-moldova-ot-rusiya.html](http://www.focus-news.net/news/2014/03/23/1898739/zhan-klod-yunker-prizova-es-da-zashtiti-moldova-ot-rusiya.html)

[Експертите на прехода](Ekspertite.html)
