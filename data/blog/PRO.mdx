---
title: 'Защо е нужно ПРО в Чехия и Полша?'
summary: 'Eдва ли някой е пропуснал да чуе, че противоракетните отбранителни установки в Чехия и Полша били необходими за да защитават Европа от Иран. Това твър...'
date: '2006-01-29'
tags: ['архив']
draft: false
authors: ['Кихано']
---

# Защо е нужно ПРО в Чехия и Полша?

Eдва ли някой е пропуснал да чуе, че противоракетните отбранителни установки в Чехия и Полша били необходими за да защитават Европа от Иран. Това твърдеше администрацията на Буш. Това твърди и Обама (1). В цялата работа обаче нещо доста намирисва.

От какво се състои тази противоракетна отбрана (ПРО)? Защитни оръжия, както казват, един радар в Чехия и противоракетна установка в Полша. Радара е с изключително голям обсег, няколко хиляди километра. Неговата цел е да засича балистични ракети, които противоракетната установка в Полша трябва да свали като ги удари с друга ракета. На балистичната ракета й трябва време от порядъка на 10 минути за да достигне целта си. Следователно колкото по рано се засече толкова по-добре. Освен това ракетата която трябва да свали балистичната ракета не може да бъде изстреляна много от далеч. Все пак трябва да настигне или посрещне балистичната ракета, преди тя да е стигнала целта си. Така следва, че ПРО има смисъл да се разполага по очакваната траектория на балистичната ракета.

![](/static/images/PRO.jpg)

Като се погледне географската карта се вижда, че радара в Чехия ще покрие не само голяма част от Иран, ами и цялата европейска част на Русия. Ако проследим евентуалния път на балистичната ракета, то България, Румъния, Гърция и Турция са по-удобно място за разполагане както на радара така и на ракетите прехващачи. Установките обаче са в Полша и Чехия, фактически на края на траекторията на предполагаемите Ирански ракети.

Това е първата и сравнително малка странност в цялата история. По-странното е, че Иран, макар и наскоро да изпрати спътник в космоса, няма нито балистични ракети нито ядрени оръжия. А и да ги имаше, грижата на Иран е не Европа, а Израел. Израел е заплахата за страните от Близкия изток и ако Иран разработва ракети и атомни оръжия, на което има право, то те са за защита от Израел.

Третата странност е, че самата Европа не се притеснява и не се чувства заплашена от Иран. Европейците не настояват за това ПРО. САЩ настояват за него. Това е необясним алтруизъм и „грижа” за Европа неприсъща на страна като САЩ.

Всички тия странности правят твърденията на САЩ да висят във въздуха. Като отхвърлим хипотезата, че ПРО са защита от Иран, веднага се натъкваме на другата страна, чиято територия покрива радара в Чехия, а именно - Русия. Човек веднага ще каже, да но траекториите на балистичните ракети от Русия към САЩ минават над Северния полюс и над Тихия океан. Значи САЩ пак ще защитава Европа този път от Русия. Веднага изникват същите аргументи които споменахме за Иран с изключение на това, че Русия има ракети.

Всъщност САЩ няма да защитава Европа от Русия, САЩ ще жертва Европа за да победи Русия. Абсурд? Ни най-малко. Това е стар план на Пентагона от времето на Студената война. За него разказва Джон Пилджер във документалния филм "The truth game". Плана е прост. САЩ ще атакува Русия от базите си на територията на Западна Европа. Така руснаците ще са принудени да изстрелват ракетите си по Западна Европа, докато не унищожат базите от които са обстрелвани. Затова е необходимо ПРОто в Чехия и Полша. Полша е идеалното място за ракети прехващачи на руски балистични ракети насочени към Великобритания и Франция. Колкото повече ракети ангажира Русия в Европа, толкова по-малко остават насочени към САЩ. Това е простия план, в който Русия и Европа се изтребват взаимно, а САЩ излизат сухи от водата, както през Втората световна. Чудесен и страшен план на американската военщина.

Сега става ясно, защо Русия е против това ПРО, защо Европа си трае и защо САЩ не искат да допуснат Русия до съвместно обслужване на това ПРО.

Кихано

(1) Обама: Строим ПРО, докато Иран не прекрати ядрената си програма,
(2) John Pilger, "The truth game", документален филм, гледай в google

[Обама: Строим ПРО, докато Иран не прекрати ядрената си програма](http://news.ibox.bg/news/id_793213194)

[гледай в google](http://video.google.com/videoplay?docid=8188389096643641702&ei=aiHZSbPYG5eM2ALotsVk&q=John+Pilger+game&emb=1)
